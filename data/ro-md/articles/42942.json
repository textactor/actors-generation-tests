{"id":42942,"title":"PAS și PPDA reacționează la anunțul lui Plahotniuc: Cea mai bună glumă auzită astăzi","content":"„Cea mai bună glumă pe care am auzit-o azi vine de la Plahotniuc. Oligarhul-păpușar ne spune că va susține un candidat unic al forțelor pro-europene. Omul e de un cinism și fariseism greu de egalat. Un candidat susținut de Plahotniuc doar pro-european nu este și, cu atât mai puțin, antioligarhic. La fel cum a făcut în campania prezidențială când l-a retras pe Lupu și l-a susținut pe ascuns, cu toate resursele, pe Dodon, așa încearcă și acum. Să-și țină mărul otrăvit pentru sine și partenerul său, Dodon. Mizez pe sprijinul tuturor cetățenilor acestei țări, inclusiv al celor care, de voie sau de nevoie, se mai află în partidul pe care l-a capturat, sătui și ei de Plahotniuc ca de hrean”, a comentat Năstase pe Facebook.\nTot online a venit cu o reacție și PAS. „Plahotniuc reconfirmă alianța PD-PSRM la alegeri.  Conducerea PD-ului, respectând tradiția de a susține candidatul socialiștilor, vrea, și de această dată, să îl facă câștigător pe Ceban sau pe oricine va fi candidatul PSRM la primărie”, scrie formațiunea.\n„Declarațiile lor sunt mincinoase, fapt demonstrat în campania prezidențială, când au vrut să ponegrească candidatul unic proeuropean prin susținerea lor toxică, în realitate sprijinindu-l pe Dodon cu toată mașinăria lor administrativă și mediatică. Candidatul „unic proeuropean” pe care îl va susține în realitate PD la primărie va fi candidatul socialiștilor. PAS nu negociază cu PD nici pe acest subiect, nici pe altele, poziție expusă de nenumărate ori și cu diverse ocazii. Reamintim că decizia de a nu purta negocieri și de a nu coopera cu PD și PSRM, vinovați de dezastrul din țară, a fost adoptată la Congresul Partidului Acțiune și Solidaritate din 10 septembrie 2017”, conchide grupul politic.\n"}