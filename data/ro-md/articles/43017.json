{"id":43017,"title":"Conduc sonde subterane sau companii producătoare de bere. Topul celor mai bogate femei din lume","content":"Alice Walton, una dintre moștenitoarele familiei Walton, care controlează retailerul Walmart, cea mai mare companie din lume, este cea mai bogată femeie de pe mapamond, cu 46 de miliarde de dolari, potrivit topului Forbes.\nÎn fapt, familia Walton este cea mai bogată din lume, cu un total de 174,2 miliarde de dolari, cât Bill Gates și Warren Buffett la un loc. Alice Walton a deschis în 2011 Muzeul Crystal Bridges de Artă Americană, care conține inclusiv opere ale lui Andy Warhol. Alice Walton are o colecție de artă care valorează sute de milioane de dolari.\nUrmătoarea în topul celor mai bogate femei este tot o moștenitoare: Francoise Bettencourt Meyers. Aceasta are o avere estimată de către revista americană la 42,2 miliarde de dolari.\nFamilia Bettencourt deține 33% din producătorul de cosmetice L’Oreal. Francoise a scris trei cărți, dintre care una despre zeii greci.\nPodiumul este completat de către Susanne Klatten. Aceasta deține 19,2% din constructorul auto german BMW, alături de fratele său Stefan Quandt, care are 23,7%.\nPe lângă acțiunile la BMW, aceasta mai deține și Altana AG, o companie de famaceutice și produse chimice. De asemenea, are pachete de acțiuni la producătorul de turbine eoliene Nordex AG.\nJacqueline Mars este pe locul al patrulea, cu o avere estimată la 23,6 miliarde de dolari. Aceasta deține o treime din Mars, cea mai mare companie de dulciuri din lume. Restul acțiunilor sunt deținute de cei doi frați ai acesteia.\nJacqueline Mars a lucrat timp de 20 de ani în cadrul companiei, iar acum este în consiliul de administrație al muzeului Smithsonian și al Arhivelor Naționale din SUA.\nYang Huiyan este cea mai bogată femeie din Asia, cu 21,9 miliarde de dolari. Aceasta deține 57% din acțiunile gigantului imobiliar Country Garden Holdings, cel mai mare din China.\nAre doar 36 de ani și a ajuns în posesia averii după ce tatăl său și-a transferat acțiunile companiei pe numele ei, în anul 2007, înainte de listarea pe bursă.\nLaurene Powell Jobs, văduva lui Steve Jobs, cofondatorul Apple, ocupă locul al șaselea, cu o avere estimată la 18,8 miliarde de dolari.\nDeși Steve Jobs a fondat și condus Apple mulți ani, principala parte a averii sale nu o constituie acțiunile la Apple. Cea mai mare parte vine din acțiuni la conglomeratul media Walt Disney. Și asta pentru că în anii ’80, după concedierea de la Apple, Steve Jobs a cumpărat studioul de animație al Lucasfilm, celebra companie care a fost deținută de către regizorul George Lucas și care a realizat seria de filme Star Wars.\nCu 17,4 miliarde de dolari, australianca Gina Rinehart este cel mai bogat om de la Antipozi. Aceasta este fiica exploratorului Lang Hancock, celebru pentru că a căutat vaste teritorii după fier.\nGina Rinehart a preluat compania minieră a tatălui său când aceasta era aproape de faliment, iar averea sa provine din minerit."}