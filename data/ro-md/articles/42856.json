{"id":42856,"title":"Cum vrea să rezolve Silvia Radu problema deșeurilor din Chișinău","content":"„Problema deșeurilor este o problemă care necesită o soluționare complexă. Nu este vorba doar de construcția unei gunoiști unde să depozităm aceste deșeuri. Am discutat cu băncile internaționale ca să avem o viziune mai complexă la acest capitol și să încercăm să avem un ciclu închis, adică zero deșeuri în municipiul Chișinău. Desigur acest lucru nu este posibil de realizat într-o singură zi”, și-a început Silvia Radu răspunsul.\n„Primul pas va fi să avem grijă ca gunoiștile pe care le avem să le adaptăm la normativele europene, ceea ce presupune că ele vor fi acoperite, vor fi stabilite anumite instalații de filtrare, vom proteja mediul, ca aceste gunoiști să nu afecteze nici apele reziduale și subterane, nici locuitorii din preajmă care se află nemijlocit alături de aceste gunoiști. Și acest lucru trebuie să fie realizat cât mai curând.\nDe fapt a fost planificată vizita peste o săptămână, după sărbători, vizita oficială a Băncii Europene în ceea ce ține de finalizarea negocierii creditului pentru întreprinderea „Autosalubritate” din Chișinău pentru a începe acest proces de soluționare a problemei gunoiului din Chișinău. Și primul pas va fi amenajarea gunoiștii și al doilea va fi implicarea prin granturi a educației populației în ceea ce ține de sortarea gunoiului, ca să fie reciclat și reutilizat pentru a nu mai genera pe viitor și a stopa această problemă”, a spus primarul general interimar pentru Europa Liberă."}