{"id":43218,"title":"L-au închis pe trei ore în compartimentul de bagaje de mână. Un câine a murit la bordul unui avion United Airlines","content":"Avionul United Airlines zbura pe ruta Houston - New York. La bord a urcat o femeie, însoțită de copiii săi și de cățelul familiei, un patruped de talie mică. Însă unul dintre însoțitorii de zbor i-a cerut pasagerei să închidă cățelul în compartimentul pentru bagajele de mână, pe tot parcursul zborului de 3 ore și jumătate.\nPotrivit unei alte pasagere, stăpâna cățelului voia să îl țină într-o cușcă, sub scaunul său, însă însoțitorul de zbor nu i-a permis.\n„La finalul zborului, femeia și-a găsit câinele mort. A stat pe jos, pe culoarul din avion, plângând. Toți pasagerii erau de-a dreptul înmărmuriți”, a scris o pasageră pe Twitter.\nCompania United Airlines a catalogat „incidentul” drept „un accident tragic care nu ar fi trebuit să se întâmple”, iar familia a primit înapoi banii pe bilete, dar nicio altă compensație pentru pierderea de neînlocuit.\nUnited Airlines este compania cu cele mai multe decese ale animalelor la bordul avioanelor sale. Doar în 2017, 18 animale au murit în timpul zborurilor United, iar alte 13 au fost rănite."}