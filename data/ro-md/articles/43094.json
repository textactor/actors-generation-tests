{"id":43094,"title":"Ministrul Justiției, Alexandru Tănase, își anunță demisia","content":"Am acceptat demnitatea de ministru al Justiție pentru a promova reforme pe domeniul justiției fiind conștient de complexitatea și dificultatea acestora. Nu mi-am propus nici pentru o clipă să mă implic în activități politice, cu atât mai mult n-am preluat portofoliul de ministru pentru a deveni țintă electorală. Este în spiritul valorilor europene, ca orice funcție de demnitate publică, să se bazeze mai întâi de toate pe încredere publică. Atunci când această încredere este periclitată, chiar și de motive lipsite de pertinență, orice inițiativă cât de bună ar fi, nu va da rezultatul scontat. Interesul personal nu poate fi pus deasupra interesului general. În acest context, am ajuns la concluzia ca cea mai potrivită soluție în situația creată este să-mi prezint în zilele ce urmează, demisia din funcția de Ministru al Justiției, astfel încheindu-mi cariera publică. \nPentru mine a fost o adevărată onoare, ca mai bine de un deceniu să-mi servesc poporul țării mele în funcția de parlamentar, membru al guvernului și judecător constituțional. Vreau să mulțumesc Premierului Pavel Filip pentru încrederea acordată și colegilor miniștri din Guvern cu care am avut o colaborare frumoasă, în binele oamenilor din Republica Moldova.\nAmintim că Tănase a revenit în Guvern în ianuarie curent, după reformarea Executivului. \nAnterior, Alexandru Tănase a deținut funcția de ministru al Justiției între septembrie 2009 și mai 2011. În această perioadă, el a inițiat reforma justiției, promovând schimbarea statutului specialiștilor din domeniul avocaturii, notariatului, executărilor judecătorești, aceștia devenind liberi profesioniști. O altă modificare a fost efectuată în structura instanţelor de judecată, fiind lichidate cele specializate economice şi militare.\nAlexandru Tănase este membru al Comisiei de la Veneţia din iunie 2017. El şi-a încheiat mandatul de preşedinte al Curţii Constituţionale în mai 2017, unde a activat din 2011, când a renunţat la funcţia de ministru al Justiţiei."}