{"id":42954,"title":"VIDEO. SUV-urile și mașinile electrice, vedetele salonului auto de la Geneva","content":"Modern, plin de tehnologie şi non-poluant - sunt conceptele care definesc Salonul auto de la Geneva de anul acesta. Britanicii de la Jaguar au venit cu un SUV 100% electric - modelul Jaguar I-Pace - despre care spun că este primul model de acest fel menit să rivalizeze cu Tesla. Cei de la Jaguar spun că are o autonomie de 480 de kilometri. Moda maşinilor 100% electrice a prins şi în curtea producătorului britanic de maşini sport de lux, Aston Martin - care prezintă la Geneva conceptul Lagonda.\nRandall J. Miller, consultant EY industria auto: Sunt încântat de acest show din mai multe privinţe. Îmi place tematica luxoasă prezentată, e minunat să vezi atâtea SUV-uri, dar, în acelaşi timp, se observă şi tendinţa de electrificare, se mizează pe acest sector.\nLa Geneva, cap de afiş par să fie autoturismele SUV. De altfel, titlul de maşina anului, acordat de presa de specialitate, a revenit modelului XC40 al celor de la Volvo. Este pentru al doilea an consecutiv când un SUV câştigă acest premiu, după modelul Peugeot 3008 anul trecut. Dar marii producători auto ar putea fi forţaţi să se gândească de două ori înainte de a construi modele mai mari sau cu motoare mai puternice.\nÎn Germania, autorităţile din două oraşe au mână liberă în a interzice motoarele diesel în anumite zone, iar anul trecut a fost primul după 2009 în care europenii au preferat motoarele pe benzină, în defavoarea celor diesel.\nIndustria riscă să piardă sume uriaşe din cauza unor eventuale sancţiuni privind emisiile de gaze. În plus, o eventuală suprataxare a importurilor de maşini europene în Statele Unite îi pune pe gânduri pe jucătorii din domeniu.\n"}