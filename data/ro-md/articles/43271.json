{"id":43271,"title":"Filip celebrează aniversarea Tekwill: Viitorul nostru se regăsește în IT","content":"„Cea mai mare bogăție a Republicii Moldova sunt oamenii, îndeosebi tinerii talentați. Viitorul nostru se regăsește în această industrie cu o valoare adăugată înaltă”, a spus Filip, referindu-se la industria Tehnologiei Informației și Comunicațiilor. \n„Tinerii care au particpat la programele Tekwill, din punctul meu de vedere, își vor putea găsi un loc de lucru într-un domeniu care este cel mai bine plătit astăzi în Republica Moldova”, a adăugat primul ministru.\nAtât Pavel Filip, cât și Ministrul Economiei, Chiril Gaburici, au declarat că centrele precum Tekwill ar mai putea apărea în alte regiuni ale țării.\n„Ne punem scop să mergem mai departe, în regiuni. Eu cred că în curând o să vedem un pas făcut în această direcție la Bălți”, a precizat Gaburici.\nPotrivit datelor oficiale, în acest an 17 000 de persoane au beneficiat de programele de instruire la Tekwill. În cadrul Centrului au fost lansate peste 157 de inițiative, multe dintre ele având drept scop sprijinirea noilor companii din sector. Startup-urile susținute de Tekwill au reușit să atragă investiții în valoarea totală de 1,3 milioane de dolari.\nCentrul de excelemță „Tekwill” este rezultatul unui parteneriat public-privat între Guvernul Republicii Moldova, Agenția Statelor Unite pentru Dezvoltare Internațională, Guvernul Suediei, Asociația Națională a Companiilor din Domeniul TIC, Universitatea Tehnică a Moldovei și companii și organizații din domeniul IT."}