{"id":42905,"title":"VIDEO. Poliția din Drochia a prins în flagrant grupul dubios care lipea afișe BUZZ în localitate","content":"Mai mulți influenceri din localitate au postat în cronologia lor pe facebook, odnoklassniki și instagram câte un mesaj „BUZZ”, fără să ofere mai multe detalii. Tinerii au preluat mesajele și le distribuiau prietenilor, fără să cunoască ce stă în spatele acestei denumiri.\nTimp de câteva ore, „BUZZ” a devenit viral. Majoritatea tinerilor aveau în paginile lor cuvântul „buzz”,  cu argumente de genul: „Eu ce sunt mai „lâsâi”? Sunt și eu BUZZ”, „Cine sunt ei: sectă, magazin, ONG, altceva?”, „Nu știu cine ești, dar îmi place de tine!”\nIntriga a durat aproape o săptămână. Însă misterul a fost elucidat. Astăzi, poliția din Drochia a prins în flagrant grupul de tineri, care încleia afișe. De această dată, în anunț era un mesaj mai detaliat: „Buzz.md, pentru cei născuți în Drochia!”. Polițiștii i-au luat la întrebări despre identitatea lor și scopul acțiunii. Tinerii au fost nevoiți să dezvăluie identitatea echipei „Buzz”. „Gata, vă spunem, suntem un portal de știri online pentru toți cei care sunt născuți în Drochia!”\nPolițiștii le-au urat mult succes tinerilor și i-au felicitat pentru acțiunea lor ingenioasă de promovare.\nBuzz.md este prima alegere de știri online a locuitorilor din Drochia, care informează publicul despre evenimentele și subiectele de actualitate din raion, din țară și de peste hotare.\nSite-ul buzz.md a fost creat în cadrul poriectului „Start-up-uri în media online în regiunile Moldovei și suport pentru profesionalizarea presei regionale în scopul informării obiective și responsabilizării aleșilor locali”. Proiectul își propune să diversifice sursele de informare independente pentru localitățile regionale prin susținerea a 5 start-up-uri în domeniul media on-line în patru regiuni de dezvoltare ale Republicii Moldova și este implementat de către Asociaţia Presei Independente şi este finanțat de UK aid cu suportul Guvernului Marii Britanii."}