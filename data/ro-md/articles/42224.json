{"id":42224,"title":"Primarul suspendat al capitalei, din nou în instanță. Dorin Chirtoacă: „Un proces inutil și fără sens”","content":"„Procurorul a refuzat să îndeplinească ceea ce a dispus instanța. Asta blochează și mai mult procesul și-l face inutil și fără sens”, a declarat primarul suspendat.\nChirtoacă spune că nu îi este asigurat dreptul la apărare pentru că nu i se oferă posibilitatea de a vedea toate materialele dosarului.\n„Procurorul susține că eu nu am nicio atribuție la acest dosar din 2015 cu privire la falsificarea licitației și nu sunt vizat. Dacă eu nu am nicio atribuție, despre ce fel de foloase ilegale poate fi vorba?”, se întreabă Dorin Chirtoacă.\nÎn aceeași ordine de idei, edilul suspendat a declarat că a cerut instanței să fie încetat acest proces și să fie finalizată urmărirea penală în dosarul licitațiilor și după aceea să se ia o decizie.\n„Învinuiții din acel dosar, îmi sunt aduși mie, aici, ca martori. Asta este imposibil. Nu pot fi numiți așa numiții complici, martori. Lucrurile sunt total absurde, au suport și substrat politic pentru a mă scoate din Primărie”, a adăugat Chirtoacă. \nDe cealaltă parte, procurorul de caz, Dumitru Robu susține că acțiunile apărării sunt abuzive.\n„Este o intenție abuzivă din partea apărării, inclusiv din partea inculpatului de a nu trece la fondul cauzei penale. Aduce argumente neîntemeiate precum că la materialul cauzei penale nu se regăsesc unele dispoziții. Astăzi au fost prezentate procesele verbale de audiere a lui Gamrețki și Grozavu. Ultimii nu au făcut declarații, nu este bază probatorie”, a declarat Robu.\nPrimarul suspendat al municipiului Chișinău, Dorin Chirtoacă este  cercetat pentru trafic de influență și corupere pasivă în dosarul parcărilor cu plată. Acesta pledează nevinovat.\n"}