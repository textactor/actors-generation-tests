{"id":42829,"title":"Conflictul ruso-ucrainean amenință din nou siguranța livrării gazului rusesc către Europa. Cât poate rezista R. Moldova fără gaze","content":"UPDATE Moldovagaz a difuzat un comunicat în care susţine că livrările de gaze către consumatorii din Republica Moldova nu sunt perturbate și vor fi realizate în volume depline, conform contractului existent. Totodată, Moldovagaz anunţă că nu a primit nicio înștiințare din partea Gazprom cu privire la eventuala sistare a furnizării gazelor sau anumite schimbări în contractul existent.\nLa ora 14.00, presiunea în conductele de transport a gazelor la intrarea în sistemul gazier din Ucraina s-a redus cu circa 20-23%, faţă de nivelul normal. În consecinţă situaţia a devenit critică, anunţă operatorul ucrainean Ukrtransgaz, citat de sursă.\nCompania ucraineană susţine că a raportat imediat misiunii de monitorizare a Comisiei Europene că acțiunile iresponsabile ale Gazprom în ultimele zile prezintă riscuri semnificative pentru a asigura transportul neîntrerupt de gaze pentru consumatorii europeni și interni.\nÎn consecinţă Ucraina în regim de urgenţă a decis să înceapă importul de gaze din Polonia, pentru a preveni o criză energetică de proporţii.\nRomânia a solicitat şi ea de la Gazprom suplimentarea livrărilor, dar a primit refuz, ceea ce a dus sistemul de transport al gazelor aproape de starea de risc.\nÎn condiţiile în care R. Moldova depinde în proporţie de 99% de livrările de gaze de la Gazprom şi de 80% de livrările de energie de la Centrala de la Cuciurgan, autorităţile ar trebui să ia deja măsuri pentru a evita o nouă criză energetică, ca cea din ianuarie 2009.\nÎncercările Mold-street de a afla dacă presiunea în sistemul de gaze a scăzut şi dacă se iau măsuri pentru a preveni o criză energetică nu au dat rezultat. Aceeaşi situaţie şi de la Ministerul Economiei şi Infrastructurii.\n"}