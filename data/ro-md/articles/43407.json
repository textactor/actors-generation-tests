{"id":43407,"title":"Cum s-a schimbat viața copiilor din raionul Taraclia și UTA Găgăuzia după implementarea unui program PNUD","content":"Deniz explică în limba bulgară cum trebuie să arate un acoperiș, Vlada îl contrazice în rusă, iar Roman îl completează în română. Copiii construiesc împreună o căsuță din cubulețe de lemn. Educatoarea care îi supraveghează le vorbește în română și toți acceptă rapid să mai înalțe un turnuleț.\nPână mai ieri, 35 de copii din satul Balabanu, raionul Taraclia, indiferent de vârstă și de limba vorbită, se înghesuiau într-o odaie mică, în condițiile în care norma prevede maximum 20 într-o grupă.  Acum, cu susținerea UE, grădinița a fost complet reabilitată, iar copiii au parte de condiții mai bune de educație.\n„Era foarte greu: pentru copii, pentru noi, dar și pentru părinți. Aveam doar o odaie încălzită de la un cazan rudimentar, care „mânca” mai multe lemne decât dădea căldură. În loc de bloc sanitar aveam olițe de fier, încă din perioada sovietică. Și acum un an s-a spart și o țeavă de apă, iar ferestrele erau gata să cadă”, a povestit directoarea grădiniței, Vera Malina.  \n„Chiar dacă Balabanu este un sat mic, cu peste o mie de locuitori, nu înseamnă că copiii noștri nu au dreptul la o educație de calitate și la un viitor mai bun. Nu trebuie să le tăiem aripile numai pentru că suntem săraci. De aceea, am decis cu tot satul că reconstrucția grădiniței este prioritatea în care trebuie să investim”, spune primarul satului Balabanu, Nicolae Munteanu.\nDin luna iulie până în octombrie 2017, instituția a trecut printr-o transformare radicală: acoperișul spart a fost înlocuit cu unul nou, pereții au fost întăriți, termoizolați și zugrăviți. A fost schimbată toată tâmplăria și a fost construit un bloc sanitar modern. Bucătăria grădiniței a fost și ea reparată și dotată cu cele trebuincioase, iar terenul de joacă din curte a fost amenajat. Toate acestea datorită ajutorului Uniunii Europene în valoare de peste 38 000 dolari SUA, la care a pus umărul comunitatea și autoritățile regionale cu încă 34 500 dolari SUA.\nȘi pentru ca locuitorii să se bucure din plin de acest dar, tot cu asistența UE, la grădiniță au mai fost instalate baterii solare și o centrală termică pe biomasă, care îi încălzește bine și le cruță banii din buzunar.\nSatul Balabanu, ca și celelalte 39 de localități din UTA Găgăuzia și raionul Taraclia, a fost ajutat mai întâi să elaboreze o strategie de dezvoltare a satului și un plan concret de acțiuni, în care să fie luate în considerație necesitățile tuturor locuitorilor. Aceste localități beneficiază din 2016 de asistența Uniunii Europene în cadrul programului Susținerea agriculturii și dezvoltării rurale în UTA Găgăuzia și raionul Taraclia (SARD), implementat de PNUD.  \nApoi, în baza propunerii din partea satului, UE a finanțat și un proiect de reabilitare a infrastructurii sociale. Astfel, grădinița „Soare” din Balabanu a devenit în patru luni o instituție preșcolară complet funcțională.\n „Acum este de trei ori mai cald în grupe și cheltuim cu 30% mai puțin pentru încălzire. Iar apa caldă o obținem de la soare și e gratis. Copiii nu mai vin la grădiniță îmbrăcați în trei rânduri de haine. Dacă le este cald, au mai multe șanse să crească sănătoși”, a spus directoarea.\nPrimarul din Balabanu susține că fără banii europeni nu ar fi putut renova grădinița. „Acest proiect a fost ca o scânteie care a aprins în noi entuziasmul”, a zis el.\nOdată cu reparația grădiniței a fost deschisă încă o grupă pentru copiii care demult își așteptau rândul și au mai fost create patru locuri de muncă permanente și alte două - sezoniere. Chiar dacă copiii vorbesc între ei în câteva limbi, fiind dintr-un sat multinațional, procesul de educație a devenit mult mai eficient. Și asta pentru că toți cei 47 de copii care frecventează acum grădinița au fost repartizați în grupe în funcție de vârstă.\n„Avem posibilitate să deschidem mai multe cercuri de interes, muzicale sau sportive, să acordăm fiecăruia mai multă atenție”, a spus una dintre educatoare.\n„Dacă mai înainte plângeam dimineața, pentru că nu voiam să vin la grădiniță, acum nu vreau să merg seara acasă. Aici e mai interesant: ne jucăm, învățăm și mâncarea e gustoasă”, a povestit Valeria, o fetiță din grupa mare.\nLocuitorii satului Balabanu, raionul Taraclia, au așteptat mai bine de 30 de ani pentru ca grădinița din sat să devină un spațiu prietenos copiilor. „A meritat”, zic părinții, fericiți ca și copiii lor. „Pentru mulți dintre noi e o șansă să ne găsim un loc de muncă și să fim liniștiți pentru sănătatea și siguranța copiilor pe parcursul zilei”, a spus Jana Pavel, un părinte.\n„Micii noștri învățăcei au devenit dascăli pentru noi. Mie îmi vine greu să comunic în română, pentru că nu am avut șansa să o studiez la școală, acum copilul meu mă învață tot ce însușește la grădiniță. Și eu fac progrese”, a spus Nicolae Dornea, un alt părinte.\nCopiii și părinții din orașul Taraclia, aflat la vreo 10 km de satul Balabanu, au și ei un prilej asemănător de bucurie. Cu ajutorul UE, la grădinița nr.4 din oraș a fost schimbat acoperișul și toată tâmplăria, iar pereții au fost termoizolați și decorați pe exterior.\n „Acum și somnul de la amiază al celor 242 de copii din grădiniță este mai dulce, iar visele au devenit colorate. Cum poate fi altfel într-un spațiu cald, confortabil, sigur, curat și prietenos?”, întreabă retoric Ecaterina Ceban, directoarea interimară a grădiniței. „A fost mare nevoie de această reparație capitală pentru ca lucrurile să reintre în normalitate.  Acum cred că acest edificiu ne va sluji încă multe generații înainte”, a mai spus ea.\nȘi asta pentru că toate proiectele de infrastructură, fie că e vorba de renovarea grădinițelor, de construcția unor sisteme de aprovizionare cu apă și de canalizare sau construcția drumurilor, sunt realizate calitativ de companii de construcție selectate prin concurs. Iar toate lucrările sunt monitorizate cap-coadă de experții programului SARD.\nLa începutul acestui an, 24 de localități din UTA Găgăuzia și raionul Taraclia aveau câte un obiect de infrastructură reconstruit cu ajutorul UE, iar în alte 17 sate din regiune lucrările de reconstrucție erau în toi.\n„Ne bucurăm să vedem cum se schimbă fața satului nostru odată cu îmbunătățirea infrastructurii, însă cel mai important e că Uniunea Europeană, prin programul SARD, a reușit să ne mobilizeze, să ne inspire pentru noi proiecte, să ne facă să credem în forțele proprii și să acționăm împreună pentru a ne îmbunătăți condițiile de trai”, a spus Ilia Chiosea, primarul satului Gaidar din raionul Ceadîr-Lunga.\nReabilitarea infrastructurii comunitare este una din cele trei componente de bază ale programului SARD. Uniunea Europeană mai contribuie prin acest program la crearea noilor afaceri și dezvoltarea întreprinderilor mici și mijlocii din regiune, la implementarea inițiativei de dezvoltare rurală LEADER, precum și la promovarea cooperării intercomunitare.\nFinanțat de Uniunea Europeană cu 6,5 milioane de euro, și implementat de PNUD, programul SARD și-a propus să intensifice colaborarea între autoritățile centrale și cele locale, precum și între organizațiile regionale din UTA Găgăuzia și raionul Taraclia, în scopul stimulării dezvoltării sociale și economice a regiunii și a Republicii Moldova în ansamblu.\nAcest articol a fost elaborat în cadrul programului finanțat de UE \"Susţinerea agriculturii şi dezvoltării rurale în UTA Găgăuzia şi raionul Taraclia\" (SARD), implementat de PNUD.  Conţinutul acestui material nu reprezintă în mod obligatoriu poziţia oficială a Uniunii Europene sau a Programului Naţiunilor Unite pentru Dezvoltare."}