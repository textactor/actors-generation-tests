{"id":43453,"title":"R. Moldova și Bosnia și Herțegovina au semnat Declarația comună privind cooperarea în domeniul integrării europene","content":"Tudor Ulianovschi și Igor Crnadak au menționat că semnarea acestei declarații probează angajamentul fiecărei țări pentru obiectivul aderării la UE, precum şi deschiderea pentru cooperarea consolidată pe acest parcurs.\n„Apartenenţa la spaţiul Europei de Sud-Est, precum şi obiectivul integrării europene, asumat drept priorități naționale de Republica Moldova și Bosnia și Herțegovina, plasează țările noastre într-un context favorabil pentru dezvoltarea unei cooperări bilaterale reciproc avantajoase. Am convenit cu Ministrul Crnadak să dezvoltăm acest dialog bilateral, dinamizându-l cu noi contacte atât pe dimensiunea politică, cât și comercial-economică și social-umanitară”, a spus Ministrul Tudor Ulianovschi.  \nȘeful Diplomației moldovenești l-a informat pe omologul său bosniac că Republica Moldova va susține preluarea Președinției în exercițiu de către Bosnia și Herțegovina a Procesului de Cooperare în Europa de Sud - Est (SEECP) în vara anului curent și va sprijini acțiunile și proiectele promovate de către Guvernul de la Sarajevo în cadrul SEECP.\nAnalizând cooperarea economică bilaterală, miniștrii Tudor Ulianovschi și Igor Crnadak au constatat că aceasta nu este pe deplin valorificată, existând posibilități de aprofundare prin facilitarea schimburilor comerciale şi liberalizarea investițiilor. În context, Ministrul Afacerilor Externe al Republicii Moldova a reiterat interesul părţii moldoveneşti de a încheia Acordul între guvernele celor două țări cu privire la asistenţa administrativă reciprocă în domeniul vamal, precum și posibilitatea deschiderii unui Consulat onorific al Republicii Moldova la Sarajevo, care va contribui la dezvoltarea relațiilor comercial-economice și culturale între cele două țări.\nLa rândul său, Ministrul Igor Crnadak a accentuat că Bosnia și Herțegovina este interesată în extinderea relațiilor bilaterale cu Republica Moldova pe toate dimensiunile, inclusiv la compartimentul schimbului de experiență în parcursul nostru european. „La moment între statele noastre avem semnate peste 25 de acorduri de cooperare, dar considerăm că domeniile de colaborare pot fi extinse, în special mă refer la sectorul vamal, justiție, economie, turism și altele. Noi suntem deschiși pentru colaborare și vom susține toate inițiativele parvenite atât de la instituțiile din Republica Moldova, cât și Bosnia și Herțegovina”, a punctat ministrul bosniac de externe.\nȘeful Diplomației bosniace a lansat omologului său din Republica Moldova o invitație de a efectua o vizită oficială în Bosnia și Herțegovina pentru a continua dialogul între statele noastre atât în plan bilateral, cât și în cadrul diferitor organisme regionale."}