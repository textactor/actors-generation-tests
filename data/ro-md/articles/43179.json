{"id":43179,"title":"Cu trei  sau cu două uși? Aceasta este dilema care a pus, din nou, în impas proiectul cu privire la achiziționarea a 50 de autobuze pentru municipiul Chișinău","content":"„Să putem da posibilități tuturor agenților economici care vor dori să participle la licitație. Noi avem 18 suburbii ar fi bine să fie o completare în condițiile tehnice, să fie procurate atât autobuze  cu 3 uși, cât și cu 2 uși.  În caietul de sarcini este indicat numai cu 3 uși. În toată Europa autobuzele au câte 2 uși”, a declarat consilierul liberal, Iurie Topală.\nȘeful interimar de la Direcția Transport, Vitalie Butucel, care este și raportul proiectului, susține că nu vede o problemă în achiziționarea unei serii de autobuze cu două uși:\n„Noi ca atare am elaborat de comun cu Parcul urban acest caiet de sarcini.  Anume Parcul urban a insistat să lăsăm cu 3 uși pentru că așa le prevăd ei. Este adevărat că atunci când sunt 2 uși e mai ușor mai ales când vorbim despre tichetarea electronica”.\nConsilierul PPEM, Ala Nemerenco a vrut să știe cât de adaptate vor fi noile autobuze pentru persoanele cu nevoi speciale și pentru mămicile care își duc copiii în cărucioare:\n„Este o problemă pentru persoanele cu dizabilități și mămicile cu cărucior. Podeaua coborâtă va asigura accesul acestor categorii de personae? Ceea ce include caietul de sarcini, este doar o podea coborâtă, sau sunt acele perne care la staționarea autobuzelor o coboară și mai mult?”\nVitalie Butucel a răspuns că deja toate uzinele au implementat acest accesoriu care înclină autobuzul spre bordură. Șeful de la transporturi  a dat asigurări că unitățile de transport vor avea și rampe de acces.\n „Primăriile marilor orașe, atunci când vor să cumpere transport , se gândesc la aspectul ecologic. Chiar dacă asta nu ține de direcția pe care o gestionați, vreau să vă întreb de ce ați optat pentru autobuze care circulă cu diesel? V-ați inspirit de la Gabriela Firea?”, a declarat consilierul Partidului Nostru, Ilian Cașu.\nÎn replică, Butucel a spus că în țara noastră nu a fost aprobată clasa ecologică 1, 2 și 3. \n„Noi am pus condiția să fie de clasă euro 5,6,. Ultima e chiar ecologic- pură. Din țeava de eșapament iese aburi. Ele sunt destul de ecologice. Cele de care spuneți dvs sunt ecologice, dar și mult mai scumpe. Noi acum vorbim despre schimbarea unor autobuze extrem de vechi, să facem un pas. Vă  rog să susțineți proiectul pentru a putea face măcar un pas și de a rezolva o problemă veche de zeci de ani”, a spus Butucel.\nComunistul Vasile Chirtoca și-a exprimat convingerea că autobuzele cu 3 uși vor fi mai convenabile pentru locuitorii capitalei. Ideea a fost susținută și de către aleșii socialiști.\n „Socialiștii numai în cosmos n-au zburat, restul tot știu. Care este diferența dintre autobuzele cu 2 uși și cele cu 3 uși? Vă spun eu: diferența este în preț. Dacă toată Europa folosește cu 2 uși, înseamnă că nu degaba. Poate socialiștii au nevoie de 5 uși? Vorbesc numai ca să vorbească!”, a declarat liberalul Iurie Topală.\nConsilierii PPEM au încercat să tempereze discuțiile și să propulseze proiectul spre vot:\n„Cât o să ne mai batem joc de oameni? De ce stăm acum și ne cramponăm de o problemă care este la nivel de cerințe minime? Oare chiar ne place să vedem hârburi prin oraș? Poate e timpul să terminăm dezbaterile și să votăm pentru autobuze noi și să terminăm aceste certuri inutile”, a declarat Veaceaslav Bulat.\n Consilierii au luat o pauză, după care urmează să decidă dacă susțin sau nu proiectul."}