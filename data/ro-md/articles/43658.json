{"id":43658,"title":"Chirtoacă: Cerem Unirea nu pentru salarii și pensii mai bune, dar pentru că e idealul nostru","content":"„Frați și surori, dragi colegi, oameni buni. A venit timpul să trecem Prutul liber, fără vamă și fără grăniceri, așa cum s-a dat jos zidul din Berlin. Atunci când ne-am unit în 1918 nu am știut că în 1939 se va pune la cale separarea noastră, iar din 1940, cu ziua neagră a ocupației, ni s-a deschis o rană sângerândă care nu se va prinde până nu se va face reunirea. Integrarea europeană avea sens pentru noi doar dacă avea loc și reunirea. Toți  am suferit din 40 încoace, ne-au închis prin gulaguri, ne-au deportat prin Siberia, fiecare are de suferit după ocupația sovietică. Independența care s-a votat s-a votat ca prim pas pentru unire. Și de atunci tot așteptăm. Azi suntem o mare de oameni aici, care cerem un singur lucru”, a spus Chirtoacă.\nEl a declarat că moldovenii cer unirea „nu pentru salarii și pensii mai bune, cale mai scurtă spre NATO, dar pentru că e idealul nostru”.\n„Unirea e icoana neamului românesc. Cu aceste icoane în mâini trebuie să dăm jos acest hotar. Trebuie să mergem acolo zilnic până dăm jos această frontieră”, a conchis Chirtoacă."}