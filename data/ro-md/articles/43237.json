{"id":43237,"title":"„Spun din nou, întoarce-te!”. Avionul cu 71 de oameni la bord s-ar fi prăbușit pe aeroportul din Nepal din cauza unei erori de comunicare","content":"Investigatorii nepalezi au reușit să recupereze cutia neagră conținând datele de zbor ale avionului și conversațiile dintre pilot și controlorul de trafic aerian. Prima analiză a datelor indică faptul că pilotul a fost confuz cu privire la direcția din care trebuia să intre pe pistă și să aterizeze. 49 de oameni dintre cei 71 aflați la bord și-au pierdut viața în cel mai grav accident aviatic din Nepal, în ultimele decenii. \n„Repet: nu intra spre Pista 20 (în partea de nord)”, este auzit spunând controlorul de trafic aerian. Apoi, pilotului i se spune să aștepte pentru că se apropie un alt avion. Așa că aeronava US-Bangla Airlines începe să zboare în jurul aeroportului, așteptând aterizarea celuilalt avion.\nUlterior, controlorul de trafic aerian revine și îl întreabă pe pilot dacă vrea să aterizeze pe Pista 2 (în partea de sud) sau pe Pista 20.\n„Am vrea să aterizăm pe Pista 20”, spune pilotul, apoi primește acordul pentru a ateriza acolo.\nPilotul este întrebat din nou dacă vede pista, însă el răspunde „negativ”. I se spune apoi să cotească spre dreapta, însă imediat pilotul răspunde „afirmativ”, semn că a văzut pista.\nPilotul spune apoi „Permisiune pentru a ateriza pe Pista 2”, deși el ceruse permisiune să aterizeze pe Pista 20. Însă controlorul de trafic aerian nu sesizează greșeala și îi dă permisiune și pentru Pista 2.\nUltimele cuvinte ale pilotului sunt „Domnule, avem permisiunea de a ateriza?”. După un moment lung de tăcere, pe înregistrare se aude cum controlorul de trafic aerian țipă „Spun din nou: întoarce!”."}