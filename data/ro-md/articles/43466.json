{"id":43466,"title":"Unioniștii anunță: Marea Adunare Centenară din 25 martie va avea loc pașnic, fără destabilizări","content":"Liderii unioniștii au anunțat astăzi într-o conferință de presă că Marea Adunare Centenară din 25 martie va fi cea mai mare manifestație unionistă de la independența Republicii Moldova. Totodată, fiecare localitate care a semnat Declarație de Unire cu România va primi în dar un drapel personalizat, cu care oamenii vor participa la manifestație.\n„Națiunea românească se deșteaptă! Avem peste 20 de instituții de învățământ care și-au declarat dorința de reunire, iar numărul acestora continuă să crească pe zi ce trece. Mai mult, reprezentanții din diaspora au semnat Declarații de Unire și și-au anunțat prezența în număr mare la manifestația de duminică. Obiectivul nostru este unul singur - o majoritate unionistă în ambele state românești. Acest lucru este posibil, iar reunirea e tot mai aproape”, a precizat Vlad Bilețchi.\n„Am hotărât ca fiecare partid politic să vină cu insigne și drapele de partid. E important să fim cât mai mulți și să demonstrăm că unioniștii sunt o forță, iar unirea va avea loc în scurt timp. Vedem că președintele Dodon continuă să ne amenințe, iar în această privință autoritățile statului trebuie să se sesizeze. Reiterăm încă odată că manifestația de pe 25 martie va avea loc pașnic și fără destabilizări”, a declarat președintele Blocului Unității Naționale, Ion Leașcenco.            \nAmintim că duminică, 25 martie 2018, la ora 12.00, în Piața Marii Adunări Naționale va avea loc Marea Adunare Centenară cu ocazia împlinirii a 100 de ani de la Unirea Basarabiei cu România din 1918.\n"}