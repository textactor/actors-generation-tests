{"id":42631,"title":"VIDEO. Eșecul statului cu cele mai mari rezerve de petrol din Africa","content":"„Teroriştii vin dinspre graniţa de sud, care are 4000 de km, este dificil să o controlăm şi mă refer la cei din gruparea Boko Haram. Dar din Siria şi Irak nu au venit în număr mare, pur şi simplu pentru că ştiu că ne ajută americanii să luptăm împotriva lor şi cred că se vor gândi de două ori înainte să se mute în Libia”. Declaraţia a fost făcută de ministrul de externe libian, Mohamed Syala, într-un interviu pentru Pașaport diplomatic.\nLibia a fost sub conducerea lui Muammar Gaddafi mai bine de 40 de ani. În 2011, dictatorul libian a fost ucis şi ţara s-a scufundat într-un haos din care încă se chinuie să iasă. Vorbim despre statul care are cele mai mari rezerve de petrol de pe continentul african. Instabilitatea politică a transformat Libia într-un fel de teren de antrenament şi lupte libere pentru grupările jihadiste. Există însă şi un guvern de acord naţional instalat la Tripoli, care încearcă să stabilizeze situaţia. Ce organizaţii controlează Libia? Oraşele Tripoli şi Sirte şi aproape tot vestul ţării sunt sub administraţia guvernamentală, deşi mai sunt regiuni mici deţinute de islamişti. Zona de est a ţării, care cuprinde principalele zăcăminte de petrol, sunt ale generalului Khalifa Haftar, cel care şi-a asumat la nivel de stat lupta militară împotriva teroriştilor. Cea mai mare parte a teritoriului libian este însă al jihadiştilor: ISIS, Al-Qaida, rebelii Misrata, miliţiile tuarege şi alte miliţii locale. Urmează apoi brigăzile Zintan, care luptă de partea armatei libiene. Benghazi, al doilea oraş din Libia, este un caz special. Războiul civil de aici are combatanţi puternici: consiliul Shura al revoluţionarilor din Benghazi şi acelaşi general Haftar, care conduce armata, dar care răspunde în faţa guvernului libian susţinut de ONU.\n"}