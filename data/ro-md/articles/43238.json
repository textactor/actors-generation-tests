{"id":43238,"title":"Directorul spitalului Sf. Treime, după cazul doctoriței bătute la SCM nr. 1: Doctorii nu sunt zei și nu pot prelungi viața umană","content":"„Țin să aduc condoleanțe familiei regretatei femei, însă ceea ce ține de actul soțului ei, în opinia mea, depășește orice limite.  Astăzi, aș dori să aduc o premisă ușor diferită: fiind pe de o parte indignat, pe de alta alarmat de reacția unei părți considerabile a comunității noastre. De unde pornește această furie nemărginită și  agresiune inepuizabilă față de lucrătorii medicali? Cum s-a întâmplat că o parte a societății, care tinde spre Europa, cu valori democratice, să cadă treptat într-un adevărat abis de demoralizare”, se întreabă medicul chirurg.\nEl prezintă mai jos câteva screenuri cu comentarii lăsate de cititori pe anumite portaluri de știri care au plasat știrile despre Ala Valenga.\n„În situația actuală, involuntar apare similitudinea: lucrătorii medicali sunt toți „hoți și ucigași care nu au cunoștințe și au cumpărat diplomele”. Dar, dintr-un anumit motiv, nimeni nu vrea să conștientizeze faptul că universitățile de medicină au întotdeauna o concurență enormă; că cei mai buni absolvenți de școli și licee merg acolo; că studenții studiază intensiv și îndelungat. Vreau să remarc faptul că medicul devine specialist consacrat mult mai târziu decât colegii săi din alte domenii, care la vârsta de 30 de ani dețin adesea propria afacere, pe când un tânăr doctor are un salariu care abia de întrece minimul de existență”, scrie Oleg Crudu.\nEl spune că mulți cetățeni consideră că „medicii sunt inamicii principali, care trebuie eliminați”.\n„Poate e timpul să pornim pogromurile? Sau să-i ardem pe rug mai bine? Și în sfârșit va veni un viitor frumos și luminos. Însă cine ne va vindeca atunci? Dragi concetățeni, nu uitați că spitalul nu este locul unde pacienți vin din plăcere. Prezența lor aici deja presupune probleme mari de sănătate. În plus, cu mare regret, omul nu este nemuritor și dacă s-a născut, mai devreme sau mai târziu va pleca din viață. Medicul poate vindeca boala, poate atenua suferința și chiar prelungi viața, dar nu poate face o persoană nemuritoare sau să o readucă la viață. Vă rugăm, nu uitați, doctorii nu sunt zei și nu pot prelungi viața umană până la infinit. Nu voi nega faptul că printre medici există și oameni mai puțin decenți și onești, dar cum bine știm, în orice domeniu „nu există pădure fără uscături”. Nu este corectăm să punem toți medicii „într-o oală”. Prezența problemelor de sănătate îndeamnă oamenii să se adreseze la doctori și cât de „pompos” nu ar suna, anume ei salvează vieți”, scrie medicul.\n"}