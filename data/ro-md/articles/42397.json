{"id":42397,"title":"10 numere de ținut minte după Underland Fest 2018 și rostul Academiei de Științe Cabernetice","content":"Fiecare oaspete a fost întâlnit cu un pahar de izvar fierbinte, iar de acolo aventura în orașul Underland a  început.\nChiar în preajma Primăriei, legendarul Kesavan - elefantul protector al orașului, a urmărit ca alegerile primarului nou al orașului să fie desfășurate corect. Atmosfera de competiție între cei doi candidați pentru poziția de primar a fost foarte intensă. Cu 658 de voturi a fost ales noul primar Underland - Viorica Poamăacră, pe când contracandidatul Vasile Bacon s-a ales doar cu 342 de voturi. Cu această ocazie, orășenii Underland i-au adus felicitări doamnei Poamăacră!\nNimeni nu a trecut pe lângă Jandarmarie și Primul Ajutor Vinicol fără să guste din cel mai de leac izvar. Iar Ghicitoria a lucrat fără pauză de prânz, căci sute de doritori rânveau să-și cunoască viitorul.\nÎn zona Teatrului Mare Jucăuș oaspeții au colectat emoții pozitive pentru că un show fenomenal cu bule de săpun și legenda Mărțișorului prezentată în teatrul umbrelor îți fură inima și o păstrează acolo.\nDupă ce sute de participanți absolveau cu succes cele trei școli de vin cu degustări gratuite conduse de sommelier, urma să meargă imediat la Academia de Științe Cabernetice să-și primească medalia de master în vinuri.\nÎn cartierul Vinului Roșu, cei mari și mici au avut parte de ateliere de creație și experimente educative din partea laboratorului distracțiilor științifice „Mendelevium”.\nLa oficiul Sfântului Valentin, cuplurile așteptau cu nerăbdare să-și oficializeze dragostea conform legilor Underland-ului, chiar și pentru o singură zi. Oficiul a înregistrat peste 200 de căsătorii în mai puțin de zece ore de activitate.\nUnderland TV a avut semnal chiar și la 80 m sub pământ. Prezentatoarea TV în regim live a ținut la curent toți vizitatorii despre tot ce se întâmplă în fiecare cartier al orașului.\nMai mulți jongleri, picioroange și muzicanți stradali au încărcat străzile festivalului cu energie pozitivă.\nPe cele patru scene ale festivalului - scena izvarului, vinului alb, vinului roșu și vinului spumant, au răsunat simultan zeci de stiluri de muzică și au evoluat peste 30 de interpreți și trupe muzicale din 9 țări: SUA/Spania, Franța/Australia, Portugalia, Italia, România, Ucraina și Moldova. \nFestivalul Underland în acest an a găzduit peste 6000 de oaspeți, dintre care circa 1000 vizitatori de peste hotarele țării. S-au consumat peste 2000 litri de izvar și peste 2000 sticle de vin.\nÎn organizarea festivalului au fost implicați 50 actori, 32 trupe muzicale, 70 voluntari, 16 parteneri media, 17 colaboratori PRofile Agency, 200 colaboratori „Cricova” și 120 vânzători și meșteri populari.\nMai multe detalii pe pagina de Facebook a evenimentului, sau pe website-ul oficial: www.underland.md\nEvenimentul a fost organizat de PRofile Agency și Combinatul de Vinuri „Cricova”, cu suportul Ministerului Educației, Culturii și Cercetării și Asociației Naționale pentru Turism Receptor din Moldova."}