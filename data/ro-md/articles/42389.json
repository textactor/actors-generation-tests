{"id":42389,"title":"Fațadele a trei edificii culturale din Capitală vor fi iluminate artistic","content":"Concursul lansat în această toamnă aduce primele roade. Peste 50 de arhitecți au venit cu idei de iluminare a edificiilor din Capitală, iar juriul, compus din experți din Franța, Ucraina și România, au ales trei din 11 proiecte.\nPe primul loc s-au clasat două inițiative: iluminarea Muzeului Național de Etnografie de Octavian Catlabuga și iluminarea Palatului Național „Nicolae Sulac”, de Oleg Bajura și Nadejda Bajura.\nProiectul de iluminare a Teatrului Național de Operă și Balet de Ilie Cebotari a ocupat locul trei, iar alte patru proiecte au primit mențiuni. Organizatorii precizează că, după unele ajustări, ele vor fi implementate în 2019 și 2020. Este vorba despre iluminarea artistică a străzii Veronica Micle, a Circului de Stat, a Primăriei Chișinău și a Sinagogii din strada Rabbi Țirilson.\n„Toate cele 11 proiecte au fost magnifice, aveți o capitală și un patrimoniu frumos. A fost greu de selectat din cei care s-au înscris, toate 11 erau demne de primul loc. Începând cu 2018, începem să realizăm brandul de oraș „Chișinăul de seară - orașul luminilor”, chiar dacă asta va dura 5, 10 sau 50 de ani. Sunt convins că lumina scrie istoria frumuseții și arhitecturii. Prin magia luminii vom spori turismului, vom face Chișinăul mai vizitat”, a declarat cunoscutul arhitect de lumini francez, Alain Guilhot."}