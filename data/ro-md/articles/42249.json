{"id":42249,"title":"Liderul PLDM, despre cel care ar trebui să vină în locul lui Leancă în Parlament: De două luni nu putem da de el","content":"„De două luni nu reușim să-l găsim, nu răspunde la telefoane. Am încercat să-l invităm la o discuție, ar fi fost normal. Am reușit să dăm de el până la tortura la care a fost supus de exponenții puterii. I s-a deschis un dosar penal în Criuleni. Mare mi-e bănuiala că va fi presat”, a declarat Cibotaru. \nLiderul liberal-democrat spune că așa s-a înâmplat și cu Nicolae Fachira, candidatul supleant pe lista PLDM dinaintea lui Ceauș. Acesta a refuzat să facă parte din legislativ, scriind o cerere în acest sens, însă Cibotaru spune că democrații i-ar fi fabricat un dosar penal.\n„Dacă Ceauș va ajunge în Parlament și va face declarații că aderă la un anumit partid, rog jurnaliștii să fie atenți. Să-l întrebe ce dosar i s-a pornit, cum a ajuns în această situație. În orice caz, pasul acesta nu va reprezenta nici votul cetățenilor, nici situația actuală. Eu cred că el va completa lista acelor trădători pe care deja o cunoaștem”, a spus Cibotaru.\nSergiu Ceauş a fost vicepreședinte al raionului Criuleni și secretar adjunct al Guvernului în 2015. Este absolvent al Facultăţii de Drept Economic şi a activat ca jurist la BNM, la Asociaţia Centrul pentru Politici şi Analize în Sănătate Publică și a fost șef al Aparatului Președintelui Consiliului Municipal Chișinău.\nSergiu Ceauş a fost şi membrul Consiliului de Administraţie al Termocom din 2010 până la fuziunea întreprinderii cu CET-2. Este membru PLDM din 2007 şi membru al Consiliului Politic Naţional PLDM din anul 2011."}