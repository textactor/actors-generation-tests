{"id":42719,"title":"ZdG: Detalii din dosarul ofițerului CNA, amendat pentru că a sustras aur și peste 50 de mii de euro","content":"Potrivit procurorilor, la mai puțin de patru luni de când a fost angajat la CNA în funcția de ofițer de urmărire penală al Direcției nr. 1 din cadrul Direcției Generale Urmărire Penală, Cristian Richicinschi a sustras din safeul de serviciu 154 de bijuterii, cu o valoare de  160 393 de lei, păstrate drept corpuri delicte, fiind ridicate în cadrul unei percheziții dintr-un dosar aflat în gestiunea grupului de urmărire penală din care făcea parte. Ulterior, ofițerul CNA a încercat să vândă articolele din metale prețioase.\nÎntr-un al doilea episod, ofițerul a sustras din biroul de serviciu suma de 50 de mii de euro, echivalentul a peste un milion de lei, bani, de asemenea, recunoscuți drept corp delict într-o cauză penală pe care o instrumenta împreună cu alți angajați CNA.\nÎn cel de-al treilea episod, s-a stabilit că Richicinschi „acționând în interes material și în scopul realizării altor interese personale, cu o intenție unică și continuă în vederea sporirii activului sau micșorării pasivului patrimonial”, a utilizat suma de o mie de euro, bani care figurau drept corp delict într-un dosar pe care îl avea în gestiune.\nAcțiunile inculpatului au fost săvârșite între martie-august 2017, timp în care ofițerul a invocat diverse motive pentru a explica lipsa corpurilor delicte.\nS-a stabilit că în acea perioadă ofițerul de investigație a apelat la o firmă care prestează servicii de închiriere a automobilelor. În aprilie acesta a închiriat un BMW E 60 pentru patru zile, tranzacție ce l-a costat 160 de euro. Ulterior, acesta a închiriat pentru 44 de zile un „Mercedes-Benz E 220” pentru care a plătit 2 200 de euro. Dacă în primul caz acesta a semnat un contract, în cel de-al doilea caz, ofițerul a invocat că este angajat CNA și nu dorește ca cineva să cunoască despre faptul că folosește automobilul respectiv.\nÎn explicațiile oferite ulterior procurorilor, Cristian Richicinschi și-a justificat acțiunile, în episodul cu suma de 50 de mii de euro, prin faptul că „a luat din safeul de serviciu suma integrală de 50 000 euro pentru interese personale gândindu-se că va înlocui mijloacele bănești cu alte bancnote neconștientizând că sunt necesare seriile și numerele conform proceselor-verbale”, notează sursa citată.\nDespre bijuteriile sustrase, acesta a declarat că articolele le-a transmis spre vânzare „gândindu-se că ulterior va înlocui metalele de culoare aurie cu alte metale asemănătoare ghidându-se de pozele efectuate în cadrul actului de primire predare a bunului”. Aceleași explicații le-a avut ofițerul și pentru cel de-al treilea episod, de sustragere a sumei de o mie de euro.\n"}