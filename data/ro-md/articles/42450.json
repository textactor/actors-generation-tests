{"id":42450,"title":"DOC. ANSA confirmă o parte din rezultatele CMAC: Care brânză, lapte și unt conțin cele mai multe grăsimi vegetale","content":"În total, anunță ANSA, au fost prelevate probe de la 141 de produse. Neconformități au fost depistate în cazul a șapte dintre cele 107 produse autohtone verificate, iar în rândul celor 34 produse de import au fost depistate patru probe neconforme.\nPentru comparație, cercetarea CMAC a scos la iveală 23 de probe neconforme din cele 94 autohtone verificate, iar din cele 32 de produse de import, în cazul a cinci dintre ele au fost descoperite nereguli.\nÎn cazul producătorilor și importatorilor menționați au fost întocmite procese-verbale prin care au fost aplicate amenzi între 12.000 și 15.000 de lei. Totodată, a fost emisă dispoziția prin care aceștia se obligă să retragă din rețeaua de comerț produsele falsificate, iar ANSA a inspectat dacă producătorii și importatorii s-au conformat dispoziției.\nProcesul de prelevare a probelor de lapte și produse lactate a fost inițiat în baza unui ordin al ANSA din 8 februarie 2018. În perioada 6-28 februarie, ANSA efectuează controale la întreprinderile de procesare a laptelui. \nRaportul ANSA cu rezultatele cercetărilor de laborator poate fi accesat aici. Acesta conține atât datele CMAC, cât și cele obținute de ANSA.\nAstăzi, ANSA a convocat o întrunire de lucru cu participarea reprezentanților întreprinderilor de fabricare a lactatelor, pentru a-i informa despre rezultatele testelor de laborator. Șeful instituției, Gheorghe Gaberi, le-a vorbit procesatorilor despre implementarea planului intern de acțiuni ANSA pentru a ameliora starea de lucruri din acest domeniu.\nGaberi a menționat că ANSA nu va mai tolera comercializarea produselor neconforme. Concluziile urmează să le facă cei vizați, care n-au decât să urmeze exemplul întreprinderilor care livrează permanent produse de calitate în rețeaua comercială, se arată într-un comunicat plasat pe site-ul ANSA.\n"}