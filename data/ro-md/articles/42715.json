{"id":42715,"title":"Ministerul Finanțelor publică reacția FMI pe marginea unor declarații ale Maiei Sandu: Sunt denaturate","content":"În interviul său de la Europa Liberă, Maia Sandu declara că le-a propus celor de la FMI, fiind la Washington, că „ar fi bine, așa cum se întâmplă în cazul programului FMI din Ucraina, să avem o componentă de combatere a corupției”. „Și răspunsul lor a fost că nu putem să avem o componentă de combatere a corupției în programul FMI cu Republica Moldova, atâta timp cât autoritățile nu-și doresc acest lucru”, declara Sandu la Europa Liberă.\nLa o săptămână distanță de la apariția interviului, Ministerul Finanțelor publică un comunicat de presă cu reacția Directorului Executiv al FMI în Republica Moldova, Anthony De Lannoy. Îl prezentăm mai jos, în traducerea efectuată de Ministerul Finanțelor.\n„În calitatea mea de Director Executiv care reprezintă Republica Moldova în Comitetul Executiv al FMI, aș dori să ofer următoarele clarificări:\n\nÎntâlnirea cu reprezentantul meu, la care se face referire în interviu, a avut loc în Washington DC în absența mea și a avut un caracter general, întrucât reprezentantul meu nu este direct responsabil de programul susținut de FMI pentru Republica Moldova.\nDeclarațiile atribuite reprezentatului meu sunt denaturate. Mai cu seamă, nu a avut loc nicio discuție despre pretinsul refuz al autorităților Republicii Moldova de a accepta condiționalitatea de anticorupție în cadrul programului de susținere al FMI. Condiționalitate de anticorupție nu a făcut niciodată parte din negocierile între FMI și autoritățile Republicii Moldova. Un rezumat detaliat al condiționalității și progreselor înregistrate în procesul de implementare poate fi găsit în documentele legate de program, care sunt disponibile public pe pagina web al FMI (www.imf.org). \nOpiniile și poziția FMI, ale Comitetului Executiv al FMI și ale Directorului Executiv care reprezintă Republica Moldova, cu privire la progresele înregistrate în cadrul programului de susținere al FMI pentru Republica Moldova sunt reflectate în declarațiile oficiale publicate pe pagina web al FMI (www.imf.org) și comunicate prin intermediul Reprezentanței Permanente a FMI la Chișinău.\n\nÎn calitate de Director Executiv, eu reprezint interesele Republicii Moldova și ale cetățenilor ei. Ba mai mult, eu și echipa mea suntem deschiși să intrăm în contact cu reprezentanții tuturor partidelor politice și societății civile din Republica Moldova. În cadrul programului susținut de FMI s-a înregistrat un progres semnificativ, după cum am relatat în ultimul comunicat de presă (Nr. 17/514) din 20 decembrie 2017. Prin urmare, regret declarațiile publice ale liderului unui partid politic făcute în cadrul unui interviu pentru Europa Liberă, denaturând opiniile membrilor Consiliului Executiv al FMI. De asemenea, încurajez toate persoanele interesate să evite să facă declarații politice înainte de alegerile generale, care ar putea periclita progresul realizat până acum în cadrul programului de susținere al FMI”, se arată în declarație.\nLiderul PAS nu a venit deocamdată cu un comentariu asupra reacției FMI."}