{"id":42781,"title":"Boris Gîlca, despre cazurile pacientelor din investigația RISE: Puteau fi operate în Republica Moldova","content":"Iată declarațiile lui Boris Gîlca publicate de RISE: \n\n„Ministerul Sănătății, Muncii și Protecției Sociale vine să aprecieze și va aprecia, în continuare, acele acțiuni de caritate care vin din bunul simț, din compasiune, cu scopuri nobile. Și vom condamna acei șmecheri care folosesc uneori nevoile oamenilor pentru alte scopuri.\nAm cercetat cele două cazuri care au fost specificate în presă, despre doi copii. Domnule președinte, acești copii au plecat peste hotare fără înștiințarea, fără știrea, fără consultarea, cel puțin, a specialiștilor de la Ministerul Sănătății.\nEste o neglijență și mai mult ca atât, cel mai \"ironic\" este că aceste cazuri nu erau cele mai complicate. Erau cazuri simple de malformații cardiace care puteau fi operate în Republica Moldova. Și încă mai ironic, ironia sorții este că sunt acoperite din fondurile asigurării obligatorie de sănătate. Avem în scris concluzia medicilor.\nNoi am intervenit pe lângă fondurile de caritate pentru faptul că avem o comisie în cadrul ministerului, noi vrem să avem această bază de date. Niciunui copil noi nu punem piedică, noi nu punem bariere la plecarea lor peste hotare, acolo unde părinții au posibilitatea financiară să o facă, noi o să-i susținem, indiferent dacă se poate de tratat și în Republica Moldova, dar cu atât mai mult când nu se poate de tratat în Republica Moldova.\n Dar ministerul trebuie să fie informat, acești pacienți să fie incluși în această bază de date, ca pe urmă întorcându-se de la intervenția chirurgicală de peste hotare să poată să fie urmăriți în sistem. Amintesc aici că, statul acoperă parțial tratamentele costisitoare peste hotare, spun parțial, și anume 25% din tratamente. Aceste costuri se rambursează post-tratament, în baza documentelor confirmative de la clinicile de peste hotare”.\n\nAmintim că pe 19 februarie RISE Moldova a publicat o investigație denumită „Bani din caritate”. În material sunt prezentate două cazuri în care părinții acuză despre faptul că picii lor, operați la spitalul Medical Park din Istanbul, au rămas cu maladia netratată, iar operațiile ar fi fost simulate. Spitalul este acuzat de cârdășie cu platforma caritate.md, care ar ridica un procent pentru fiecare pacient direcționat spre spital. Legătura dintre bolnavi și spital ar fi fost efectuată de către doi soți, Doina și Ali Sirikci. Ulterior, cofondatoarea caritate.md, Svetlana Sainsus, a declarat că nu e vorba de nicio înțelegere cu spitalul Medical Park, acesta fiind recomandat de ea bolnavilor doar pentru că oferă un preț mai ieftin pentru operații, iar în cazul celor două fetițe banii au fost colectați când platforma caritate.md nu exista încă."}