{"id":42341,"title":"Raportul BNM: Leul crește, iar rata inflației este în scădere","content":"În luna ianuarie 2018, rata anuală a inflației a constituit 6.5%, fiind cu 0.8 puncte procentuale inferioară celei din luna precedentă și atingând limita de sus a intervalului de variație de ±1.5 puncte procentuale de la ținta de 5.0%.\nCele mai semnificative majorări de prețuri s-au înregistrat la subcomponentele: „țigări”, „educație și învățământ”, „îmbrăcăminte” și „încălțăminte”.\nMajorarea prețurilor la produsele alimentare față de luna decembrie 2017 cu 0.9% a fost determinată, în special de creșterea prețurilor la „fructe proaspete” (8.5 %), la „legume proaspete” (4.4%), la „cartofi” (3.1%), la „pește și conserve de pește” (0.5%) și la „lapte și produse lactate” (0.4%).\nCu excluderea factorului sezonier, prețurile la produsele alimentare au rămas la nivelul lunii precedente. Majorarea prețurilor la fructe proaspete este o consecință a condițiilor meteorologice atipice din primăvara anului 2017.\nPotrivit estimărilor BNM, dinamica inflației în luna ianuarie 2018 este în concordanță cu ultima prognoză a instituției."}