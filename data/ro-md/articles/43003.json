{"id":43003,"title":"Campania „Adoptă un trol” a colectat deja 40% din suma necesară și are 103 donatori","content":"Potrivit organizatorilor, banii vor fi folosiți pentru încurajarea informatorilor să povestească despre „fabricile de troli” din Moldova. Trolii răspândesc minciuni și știri false pe Internet.  Pentru a-și promova stăpânul și partidul care îi plătește, ei atacă, denigrează și creează ură. Activiștii civici vor să afle cum se coordonează munca trolilor și a site-urilor false, cine dă indicații, ce teme abordează și ce salarii primesc. Ei susțin că acesta este un prim pas în lupta cu minciunile și manipulările. \nCe caută activiștii:\n\n\nNume - cine sunt șefii mai mari și mai mici?\nFinanciar - cum sunt remunerați angajații de la diferite nivele, cât, din ce bani?\nStructura de management - cum funcționează, cum se coordonează, cum se raportează?\nDate concrete - adrese (unde sunt oficiile?), cifre (câți oameni sunt, cât primesc, cât timp lucrează?\nMultimedia - fotografii din interior, video, audio, orice ar putea fi interesant.\nDovezi - acces la adrese de mail cu corespondența despre coordonare și stabilire a agendelor.\nMărturisiri - oameni reali ce ies public în fața camerelor și povestesc cu ce s-au ocupat.\n\n„În funcție de informația oferită ne angajăm să oferim o recompensă în limita banilor disponibili”, susțin inițiatorii campaniei.\n\nNe adresăm potențialelor surse:Dacă acum lucrezi, sau ai lucrat ceva timp în urmă în această industrie, contactează-ne. Nu o să primești mari sume de bani, dar cel puțin o mică recompensă materială, dar o și mai mare recompensă morală. Dacă dorești, anonimatul va fi asigurat, desigur, un impact mai mare va fi dacă numele este public. Acesta poate fi un început de o viață nouă, fără a scrie articole denigratoare la comandă. Noi știm că mulți din voi nu se mândresc cu jobul pe care îl fac. Sunt doar o minoritate cei care fac asta din plăcere. Fiecare are dreptul la a doua șansă atunci când recunoaște că a greșit."}