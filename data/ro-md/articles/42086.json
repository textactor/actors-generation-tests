{"id":42086,"title":"20 de persoane, printre care angajați din domeniul sănătății și agenți ai unor lanțuri farmaceutice, reținute de CNA și PA","content":"Potrivit materialelor cauzei, schema funcționa în felul următor: reprezentanții companiilor farmaceutice identificau medici din cadrul instituţiilor medico-sanitare şi îi convingeau, contra unor remunerări ilicite, să prescrie pacienţilor anumite medicamente, aflate în stocurile farmaciilor. La rândul lor, angajaţii instituţiilor medicale le indicau pacienţilor aceste preparate, dar şi unitatea farmaceutică de unde pot fi achiziţionate acestea. În schimbul serviciilor de promovare, angajaţii medicali erau remuneraţi sistematic cu diferite sume de bani, bunuri sau cu sponsorizarea unor deplasări peste hotarele ţării. În timpul documentării, s-a constatat şi cazuri când agenţii de vânzări insistau ca medicii să prescrie un număr mai mare de medicamente pacienţilor, pe motivul apropierii datei de expirare a termenului de valabilitate a produsului.\nÎn acelaşi dosar, au fost investigate şi acţiunile unor membri ai Consiliului pentru medicamente compensate din fondurile asigurării obligatorii de asistenţă medicală, care ar fi inclus sau menţinut anumite produse farmaceutice în Lista medicamentelor compensate, acest lucru fiind făcut contrar Regulamentului privind mecanismul de includere a medicamentelor pentru compensare din fondurile asigurării obligatorii de asistenţă medicală. Suspectaţi de complicitate cu marile companii farmaceutice sunt şi unii reprezentanţi ai Inspectoratului farmaceutic GPP şi Dispozitivelor Medicale din cadrul Agenţiei Medicamentului şi Dispozitivelor Medicale. Aceştia sunt bănuiţi că ar fi furnizat  companiilor farmaceutice informaţii cu privire la controalele inopinate ce urmau a fi efectuate de către Agenţie şi că le-ar fi dat asigurări că nu vor fi sancţionate chiar dacă vor fi depistate anumite încălcări.\nÎn cadrul percheziţiilor, desfăşurate astăzi de CNA şi procurorii anticorupţie la unii agenţi de vânzări, au fost ridicate mai multe probe relevante pentru dosar, inclusiv bani şi bunuri, destinate remunerării cadrelor medicale pentru promovarea produselor medicale. Totodată au fost ridicate liste cu o evidenţă nominală a medicilor implicaţi în reţeaua de promovare a medicamentelor, instituţiile medicale în care activau aceştia, denumirea preparatelor ce urmau a fi prescrise pacienţilor, dar şi sumele de bani sau bunuri care au ajuns sau urmau să ajungă la medici drept remunerare. Totodată, au fost ridicate recete ştampilate, cu preparatul farmaceutic prescris, însă fără indicarea numelui pacientului, precum şi sume impunătoare de bani, necontabilizate, în diferită valută.\nMenţionăm că, schema descrisă este investigată de mai mult timp, la baza dosarelor fiind probe, acumulate în urma măsurilor operative, desfăşurate de către investigatori, inclusiv interceptări telefonice care demonstrează caracterul ilicit al faptelor. Investigaţiile continuă în vederea identificării altor persoane, inclusiv funcţionari, medici şi reprezentanţi ai reţelelor de farmacii,  implicate în schemă. Până în prezent, au fost reţinuţi 12 angajaţi ai instituţiilor medicale (din Chişinău, Cahul, Edineţ) şi 8 reprezentanţi ai companiilor farmaceutice (din Chişinău).\nProcuratura exercită urmărirea penală în acest caz, pe faptele descrise fiind pornite dosare pentru corupere pasivă, activă şi abuz de serviciu. Dacă vor fi găsiţi vinovaţi, medicii riscă până la 10 ani de închisoare, iar angajaţii companiilor farmaceutice - până la 6 ani de detenţie."}