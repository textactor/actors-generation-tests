{"id":42194,"title":"VIDEO. Fact-Checker: Contribuția socialiștilor la demiterea miniștrilor din cabinetul Filip","content":"Vlad Bătrîncea, deputat PSRM: „Știți bine că am reușit să trimitem în demisie mai mulți miniștri”\nZinainda Greceanîi, președinte PSRM: „Cunoașteți cu toții că am înaintat mai multe moțiuni de cenzură și moțiuni simple asupra guvernanților care au distrus și mai distrug statul moldovenesc. Vreau să menționez că majoritatea, chiar 99% din cei care au fost chemați în Parlament prin moțiuni simple, nu se mai regăsesc astăzi la guvernare. Prin diferite modalități. Chiar dacă Parlamentul la momentul respectiv a respins moțiunile, oricum faptele înaintate în aceste moțiuni asupra guvernanților, asupra politicilor promovate, au avut un efect și ei nu se mai regăsesc la guvernare”.\nSchimbarea componenței Executivului a fost anunțată de PD. Deși Zinaida Greceanîi afirmă că faptele prezentate de socialiști în moțiunile lor simple au contribuit la demisia miniștrilor, acest lucru nu se regăsește în declarațiile oficiale ale reprezentanților PD.\nMai mult, prim-ministrul Filip a spus doar cuvinte pozitive și chiar de laudă la adresa foștilor colegi din Guvern, menționând că aceștia s-au isprăvit cu obiectivele trasate.\nGuvernarea și-a motivat decizia prin faptul că își dorește un Guvern tehnocrat într-un an electoral. Totodată, democrații au declarat că o nouă componență a Executivului ar impulsiona implementarea reformelor.\nToate moțiunile simple ale deputaților fracțiunii PSRM din Parlament au fost respinse de majoritatea parlamentară. Pe parcursul anului 2017, au fost examinate 4 moțiuni simple asupra politicilor realizate de ministere.\nAstfel, Legislativul a examinat moțiunea simplă asupra politicii interne în domeniul sănătății realizate de ministrul Ruxanda Glavan, moțiunea simplă asupra politicii interne în domeniul transporturilor realizate de ministrul Iurie Chirinciuc, moțiunea simplă asupra politicii interne în domeniul învățământului realizate de Ministerul Educației, precum și moțiunea simplă asupra politicii externe realizate și promovate de Ministerul Afacerilor Externe și Integrării Europene.\nSă-i luăm pe rând. Miniștrii liberali Iurie Chirinciuc (de la Transporturi) și Corina Fusu (de la Educație) și-au dat demisia in corpore, urmare a deciziei Partidului Liberal de a ieși din coaliția de guvernare.\nCeilalți doi, Andrei Galbur (de la Externe) și Ruxanda Glavan (de la Sănătate) s-au numărat printre miniștrii care au părăsit Guvernul în urma deciziei democraților de a modifica componența Cabinetului de miniștri.\nMai mult, la scurt timp după învestirea noilor miniștri, trei dintre foștii membri au trecut de la șefia ministerelor în Cabinetul de consilieri ai premierului. Astfel, Andrei Galbur, fost ministru al afacerilor Externe și Intergării Europene îl consiliază pe premier în probleme de politică externă, Octavian Calmîc în aspectele economice, iar Gheorghe Balan în problemele de reintegrare.\nÎn consecință, declarațiile lui Bătrîncea și Greceanîi potrivit cărora socialiștii „au reușit să trimită în demisie mai mulți miniștri” sunt manipulatorii.\nArticolul face parte din modulul Fact-Checker, lansat de AGORA. Este vorba de un instrument prin care ne propunem să separăm adevărul de minciună. Aici utilizatorii vor găsi fapte și declarații ale persoanelor publice, dar și informații distribuite de instituții media propagandistice, care vor fi supuse verificărilor „pe fapte”. "}