{"id":42154,"title":"VIDEO. Oportunitățile oferite de UE, prezentate de Andrian Candu mediului de afaceri","content":"Șeful Legislativului a prezentat mediului de afaceri beneficiile oferite de peste 20 de programe active, finanțate din bugetul public, precum și din surse externe. De asemenea, a discutat cu oamenii de afaceri despre implementarea programului PARE 1+1, Fondului de garantare al creditelor și subvenționarea de către stat a creării noilor locuri de muncă. A fost abordată problema forței de muncă și acțiunile întreprinse pentru stimularea, suplinirea și menținerea profesioniștilor în țară. În acest sens au fost analizate proiectele privind învățământul dual, tichetele de masă și Programul prima casă.\nTotodată, Andrian Candu a discutat cu antreprenorii despre primele efecte ale  reformelor, prin intermediul cărora statul își propune să elimine birocrația excesivă. La rândul lor, oamenii de afaceri au subliniat avantajele și economia de timp și bani obținute în urma eliminării a peste 60 la sută din actele permisive privitoare la mediul de afaceri. Ei au salutat și optimizarea numărului instituțiilor cu funcții de control, simplificarea proceselor și reducerea controalelor. Astfel, a fost abordată procedura de introducere a ghișeului unic pentru actele permisive și reducerea de la 5 la unu a numărului de rapoarte pentru salarii, impozite și asigurări.\nÎn perioada implementării Acordului de Liber Schimb, Uniunea Europeană a devenit principalul partener comercial extern al Republicii Moldova. Exporturile în UE au crescut până la 65,7% în 11 luni ale anului trecut, comparativ cu 46,8% în 2013. În același timp, întreprinderile autohtone au beneficiat de programe de finanțare de peste 90 milioane de euro, împrumuturi în condiții preferențiale și granturi.\n"}