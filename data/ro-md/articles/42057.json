{"id":42057,"title":"Urmările căderilor de la bursă: Cel mai bogat om al planetei a pierdut peste 5 mlrd de dolari","content":"Potrivit indexului miliardarilor realizat de Bloomberg, cel mai bogat om de pe planetă, fondatorul Amazon, Jeff Bezos, şi-a văzut averea diminuată cu mai mult de 5 miliarde dolari. Omul de afaceri Warren Buffett a pierdut şi el 3 miliarde şi jumătate. Aproape tot atât şi fondatorul Facebook, Mark Zuckerberg. \nNici Elon Musk nu a fost scutit de zdruncinătură, averea sa e cu mai mult de un miliard mai mică. Deşi a intrat în istorie cu SpaceX, acţiunile celeilalte companii pe care o conduce, Tesla, s-au prăbuşit cu 8,6 la sută.\nMenționăm că bursa din New York s-a prăbuşit dramatic, joi, pentru a doua oară în ultima săptămână. Indicele de reper al bursei, Dow Jones, a încheiat şedinţa de tranzacţionare cu o pierdere de 4,15 la sută. Şi indicii Nasdaq şi Standard and Poors 500 au fost pe minus, cu aproape 4%. Prăbuşirea bursei din New York vine după o zi de calm."}