{"id":42253,"title":"O tânără din capitală spune că a fost sechestrată de un taximetrist. Cum s-ar fi întâmplat totul","content":"„Când am coborât, mai mulți taximetriști și-au propus serviciile, dar știind că prețul este majorat am evitat să comunic cu ei. Unul dintre cei mai insistenți totuși a urmărit-o pe mama insistând să îi spunem unde vrem să ajungem. Am întrebat prețul, ne-am convins că e unul mult prea mare și l-am refuzat repetat”, povestește Anastasia.\nFata spune că din cauza temperaturilor scăzute de afară a încercat totuși să găsească o altă mașină de taxi în zona gării, fără a suna la vreo companie.\n„Am trecut strada și am ajuns în fața Gării de Nord. Acolo erau trei mașini. Când am întrebat primul șofer (număr de înmatriculare - AAP 877, fără plăcuțe galbene), s-a apropiat primul taximetrist și a început a striga la toți să nu ne ia nimeni cu mai puțin de o sută de lei (pentru același serviciu se achită 35-45 de lei). Imediat, șoferul cu care discutam a refuzat să ne ia”, spune tânăra.\nAnastasia mărturisește că în timp ce încerca să telefoneze la serviciul de taxi, un alt șofer s-a apropiat de ea și de mama ei.\n„ (Taxi 14100 - număr de înmatriculare CQL 405). Ne-a propus un preț pe care l-am considerat acceptabil și am urcat în mașină. Geanta ne-a pus-o în portbagaj. A zis foarte amabil că pornim în câteva secunde, după care a blocat ușile mașinii și a dispărut într-o direcție necunoscută. După câteva secunde ușile mașinii s-au blocat repetat”, susține fata.\nDupă ce situația s-a repetat de câteva ori, Anastasia a început să bănuiască că a ajuns captivă în mașina taximetristului.\n„Am încercat să deschid ușa mașinii, dar n-am reușit. Am fost închise „pentru a ne învăța lecția”. Scenarii greu de descris mi-au trecut prin minte, iar în câteva secunde abia dacă îmi mai puteam controla tremurul mâinilor. În continuare mașina rămânea închisă. Am vrut să ies prin portbagaj, ca în thrillerele proaste, dar am renunțat la idee în ultima secundă pentru a nu o stresa pe mama”, adaugă tânăra.\nDupă mai multe încercări de a reține mânerul ușii înainte de a fi blocat, Anastasia spune că a reușit să deschidă ușa mașinii, și să scape.\n„ Credeam că am scăpat, că ușile nu mai pot fi blocate, dar după ce am ieșit eu cu genunchii tremurând, încercând să înțeleg ce se întâmplă, ușa s-a închis și înăutru a rămas mama. Din exterior ușile erau blocate, prin geamul tonat, pe întuneric afară, a fost și mai greu să îi explic ei ce trebuie să facă pentru ca să poată ieși”, povestește fata.\nMai mult, tânăra spune că ceilalți șoferi priveau de la distanță situația care li se părea amuzantă:\n„Disperarea noastră era urmărită cu satisfacție de făptași, cum ziceam, din altă mașină. (taxi 142 - mai departe numele erau șterse, cu numărul de înmatriculare AAP 877, fără plăcuțe galbene) De acolo blocau ușile mașinii amuzându-se cum noi încercam să scăpăm”.\nFrica celor două femei s-a amplificat atunci când și următorul taximetrist a refuzat să le ducă acasă:\n„Am urcat în mașină și șoferul a pornit motorul, când a venit aproape alergând primul taximetrist și i-a zis să nu ne ducă. L-a chemat afară să vorbească, iar când s-a întors, șoferul ne-a spus să ieșim din mașină că el nu ne duce nicăieri. Refuz „po ponyatiam”, evident”.\nUlterior, Anastasia spune că a sunat la poliție, iar peste o zi a depus o plângere oficială împotriva indivizilor.\n„În dimineața zilei de 14 februarie am depus o plângere la poliție pe cazul relatat. Polițistul a fost neașteptat de amabil și atent la detalii. Până după amiază, șoferii pe care m-am plâns au fost identificați, chemați să depună mărturii, sancționați, iar eu am fost anunțată despre decizia luată. Doi dintre ei au primit amenzi de câte o mie de lei fiecare, pentru huliganism și injurii. Al treilea a scăpat, deoarece în învălmășeală nu pot afirma cu certitudine că m-a înjurat și el”, conchide Anastasia Cucuruz."}