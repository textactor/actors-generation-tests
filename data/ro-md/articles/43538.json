{"id":43538,"title":"VIDEO. Șefa Edenred România și Republica Moldova: Tichetele de masă vor inova piața din RM","content":"„Acest sistem va inova piața din Republica Moldova. Pentru angajați este un bonus la salariu. Lor le va crește puterea de cumpărare și vor avea un buget alocat pentru hrană. Pentru companii există facilități fiscale, vor fi scutite de anumite taxe. Pentru angajați, le va crește puterea de cumpărare pentru că este un beneficiu extrasalarial dedicat exclusiv pentru hrană”, a declarat Dana Sîntejudean.\nPotrivit sursei, sistemul este unul sigur întrucât e 100% fiscalizat. \n„Totul începe atunci când compania decide să acorde acest instrument de plată angajaților săi. Această companie încheie un contract cu una din unitățile emitente după care face o comandă de tichete. Se poate acorda câte un tichet pentru fiecare zi lucrată de către angajat. Unitatea emitentă emite aceste bonuri de valoare, le trimite companiei care le-a comandat, iar ea la rândul ei le distribuie angajaților. În paralel, unitatea emitentă a dezvoltat o rețea încheind contracte cu unitățile alimentare (restaurante, cantine etc). Angajații se duc în aceste unități, își cumpără produse alimentare și le plătesc cu aceste tichete. Unitățile alimentare le trimit înapoi unităților emitente care rambursează valoarea acestora. Aici se încheie procesul”, a povestit șefa Edenred. \nEdenred este compania care a creat în Franța acum 60 de ani tichetele de masă Ticket Restaurant® și a dezvoltat modelul tichetelor și cardurilor preplătite în 45 de țări, fiind în prezent liderul mondial și promotorul inovației în  acest domeniu. Grupul Edenred conectează 770 de mii de companii și organizații client cu 44 de milioane de angajați și utilizatori ai serviciilor sale, precum și 1,5 milioane de comercianți parteneri."}