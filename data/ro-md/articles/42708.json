{"id":42708,"title":"România își ține medicii acasă. De la 1 martie doctorii vor avea salarii mai mari","content":"„Salariile cresc, de la 1 martie, la nivelul salariului de bază stabilit pentru 2022 în Legea salarizării. Vor fi creșteri între 70% și 172%. De exemplu o infirmieră ar putea avea  un salariu de 2.586 lei net, fără sporuri. De asemenea, un asistent medical cu studii superioare va avea un salariu de aproximativ 3.000 de lei net”, a declarat Pintea.\nUn medic primar avea un salariu de bază net de 3.900 de lei românești în 2017, în ianuarie 2018, acest salariu a crescut la 4.108 lei, iar de la 1 martie va avea un salariu net de 9.106 lei. Totuși, ministra sănătății a precizat că suma nu include sporurile pentru orele de gardă și pentru condițiile de lucru, care pot dubla salariul net.\nVor crește și salariile pentru medicii rezidenți care până la 1 martie vor beneficia de burse de rezidențiat. De mâine salariile de bază, brute, ale rezidenților, vor crește între 151% și 287%, în funcție de specialitate.\nAstfel, un medic rezident anul 1, care are în prezent un salariu brut de 1985 de lei, va ajunge la 5.700 de lei brut. În anul 6, va avea 7.900 de lei brut, mai mult decât dublu față de nivelul actual.\nDe asemenea, aceștia vor primi de la 1 martie normă de hrană, în loc de tichete de masă. În plus, își vor putea suplimenta veniturile din gărzi.\nVor fi însă și angajați în cazul cărora creșterile vor fi mai mici.\n„Este vorba despre farmacistul primar din unitățile clinice, farmacistul primar din anatomia patologică și medicina legală, asistentul medical din anatomia patologică și medicina legală. Aceștia au beneficiat de creșteri salariale începând din ianuarie 2017, iar sporurile pe care le primesc sunt de până la 100%”, a spus Sorina Pintea.\nPintea a spus că vor fi și scăderi salariale, în primul rând în ceea ce-i privește  pe cei cu funcții de conducere din ministere și de la cabinetele demnitarilor."}