{"id":42509,"title":"Raport Amnesty International: 2017, anul provocărilor la adresa drepturilor omului în Republica Moldova","content":"”Dreptul la întrunire și asociere a fost compromis. În anul 2017 au fost organizate mai multe acțiuni de protest. Deși poliția a activat în mare parte în cadrul legal, totuși mai multe persoane care au participat la protestul din 14 mai, atât jurnaliști independenți, cât și reprezentanți ai societății civile au raportat tentativ de intimidare și restricționare a acestora la întrunire”, a declarat Cristina Pereteatcu.\nÎn cadrul altui protest a fost reținut și arestat șoferul unui microbuz care aparținea protestatarilor.\n„Am catalogat arestarea acestuia ca pe o măsură exagerată, care mai degrabă se încadra în legea civilă sau contravențională și nu în cea penală”, a adăugat Cristina Pereteatcu.\n Autorii studiului mai adaugă că atacurile de denigrare și discreditare a societății civile au venit atât din partea mass-mediei, a bloggerilor, a formatorilor de opinie, a reprezentanților partidelor politice, dar și din partea unor reprezentanți ai societății civile:\n„În vara anului 2017 mai multe ONG-uri și-au exprimat îngrijorarea cu privire la hărțuire și intimidarea din partea autorităților, dar și cu privire la tacticile Guvernului de a discredita societatea civilă independentă din Moldova. O ultimă încercare a Guvernului de a restricționa nejustificat dreptul la libertatea de asociere a fost introducerea în proiectul de lege privind organizațiile necomerciale a trei articole suplimentare”.\n Expertul Victor Stoica susține că și condițiile în care se află persoanele din custodia statului sunt îngrijorătoare:\n„Persoanele aflate în custodia statului continuă să se afle în condiții de supraaglomerare, antisanitație, iluminare și hrană proastă. Aceste lucruri au dus la pierderea în fața CEDO a zeci de dosare inițiate împotriva Republicii Moldova. Anul trecut Moldova a pierdut peste 40 000 de euro doar pe un singur articol în fața Înaltei Curți”.\n De asemenea, pentru prima dată, în rapoartele Amnesty International este menționat președintele țării. Potrivit raportului, Igor Dodon se face vinovat de discursuri de ură și declarații homofobe și xenofobe.\n Un alt caz menționat este cel în care a fost implicat fotojurnalistul Constantin Grigoriță.\n„Aici vedem un exemplu clar când politicienii invocă abuziv imunitatea și îngrădesc dreptul la informație a reprezentanților mass-media. Pe acest caz există un dosar în judecată, dar din păcate, Constantin Grigoriță în continuare nu poate participa la evenimentele organizate de către Președinte”, a declarat Veaceaslav Tofan.\nRaportul Amnesty International  oferă o imagine globală asupra stării drepturilor omului în 159 de ţări, pe parcursul anului 2017."}