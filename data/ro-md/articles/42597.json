{"id":42597,"title":"Ion Sturza vrea să vândă jumătate din proiectul de birouri Liberty din Cluj","content":"„Vedem în continuare un potenţial enorm de dezvoltare a proiectului, cât şi a oraşului Cluj. Fazele 3 şi 4 ale proiectului implică un nivel mai complex de dezvoltare şi implicit nevoia de finanţare, dar şi expertiză. Ne dorim să continuăm să dezvoltăm un proiect multifuncţional complex şi asocierea cu un partener strategic pentru aceste etape viitoare este importantă”, au subliniat reprezentanţii Liberty Technology Park, pentru zf.ro.\nMiza unei achiziţii în Cluj o reprezintă rata de neocupare de sub 5% pe piaţa de birouri, procent întâlnit în Bucureşti numai în cele mai râvnite zone. \nProiectul dezvoltat pe 4,5 hectare include cinci corpuri de clădiri, totalizând 17.000 de metri pătraţi de spaţii de birou clasa A. 70% dintre rezidenţi sunt companii IT, iar mai bine de jumătate au departamente de dezvoltare software şi R&D (cercetare şi dezvoltare). Parcul tehnologic găzduieşte şi start-up-uri cu finanţare românească şi străină.\nAnul trecut peste 30 de companii mature şi start-up-uri, atât româneşti, cât şi din străinătate, totalizând peste 1.700 de angajaţi, activau în Liberty Technology Park Cluj."}