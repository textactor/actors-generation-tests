{"id":42808,"title":"Republica Moldova, Georgia și Ucraina au semnat un angajament comun pentru apărare și securitate","content":"Cei trei președinți cer guvernelor îmbunătățirea capacităților de contracarare a amenințărilor hibride și implementarea proiectelor integrate de infrastructură și energetică.\nȘefii Legislativelor se declară profund îngrijorați de faptul că trupele ruse sunt în continuare dislocate pe teritoriul suveran al Republicii Moldova, iar ocupația rusă și alte forme de intervenție militară continuă în diverse regiuni din Georgia și Ucraina. De asemenea, documentul subliniază îngrijorarea pentru sprijinul coordonat, din exterior pentru mișcările separatiste, operațiunile de informare care utilizează mass-media, rețele de socializare și internetul, precum și discreditarea deciziilor Guvernelor prin mesaje propagandistice și acuzații inventate.\n„Solicităm tuturor părților interesate să sprijine inițiativele menite să investigheze și să reacționeze în mod corespunzător la tentativele ilegale coordonate de anumite state care subminează integritatea teritorială, securitatea națională și fundamentele democratice ale țărilor noastre. Chemăm colegii noștri din statele membre ale UE și instituțiile UE, precum și din Statele Unite ale Americii să rămână angajați și să continue să sprijine Georgia, Republica Moldova și Ucraina pe calea dificilă, dar meritorie a reformelor democratice”, se arată în declarație.\nCei trei șefi ai Legislativelor din Georgia, Republica Moldova și Ucraina reafirmă, prin documentul semnat, angajamentul față de integrarea europeană drept unicul și cel mai eficient instrument pentru a asigura prosperitatea, securitatea, dezvoltarea stabilă și democratică pe termen lung."}