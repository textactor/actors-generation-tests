{"id":42569,"title":"Regulamentul privind publicarea hotărârilor judecătorești, nerespectat? CSM sesizează instanțele","content":"Potrivit documentului, CSM este deseori sesizat despre nerespectarea Regulamentului privind publicarea hotărârilor judecătorești, adoptat în octombrie 2017 și intrat în vigoare pe 24 noiembrie. Deși, conform prevederilor, nu trebuie să fie ascunse numele părților, informațiile despre instanță, completul de judecată, grefier, avocat, procuror sau denumirea persoanelor juridice, astfel de cazuri se admit însă. Drept răspuns, Consiliul solicită tuturor instanțelor să respecte cerințele. \n„Scopul portalului național al instanțelor de judecată și cel al paginii web a Curții Supreme de Justiție îl constituie susținerea unui mediu informațional virtual și accesibil pentru asigurarea comunicării între cetățeni și instanțele de judecată, publicarea hotărârilor judecătorești fiind efectuată întru realizarea principiului echității proceselor judiciare și urmărește asigurarea accesului liber la informații al cetățenilor și a transparenței activității instanțelor de judecată”, se arată în demersul semnat de Victor Micu, președintele CSM. \nAnterior, CPR Moldova constata, în cadrul unei analize, că chiar și după mai mult de două luni de la publicarea Regulamentului în Monitorul Oficial, hotărârile încărcate pe portalul instanțelor continuă să ascundă numele participanților la proces. Mai mult, cele mai recente hotărâri publicate anonimizează și denumiri ale persoanelor juridice, sume de bani, date calendaristice etc., lucru care nu corespundea nici vechilor reglementări și nici bunelor practici internaționale. Potrivit autorilor, cele mai frecvente abateri se întâlnesc în cazul hotărârilor emise de Judecătoria Chișinău.\n"}