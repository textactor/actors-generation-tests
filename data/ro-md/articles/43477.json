{"id":43477,"title":"Interviu în premieră a medicului de la SCM nr. 1, agresat de soțul unei paciente: „Psihic este mult mai complicat”","content":"În aceste zile, zeci de doctori au anunțat o grevă japoneză, astfel manifestându-și solidaritatea față de medic, însă doctorița spune că nu ea trebuie salvată și susținută - că acum e momentul ca fiecare doctor să se salveze pe sine prin a spune adevărul despre condițiile în care muncesc. În acest interviu, Ala Valenga povestește despre conflictele sale cu administrația, inclusiv despre cazul cearșafurilor noi scoase de sub pacienți, după o lansare oficială a unei secții după renovare, unde presa a fost chemată să vină să filmeze. Declarațiile medicului sunt scandaloase și fac referire la corupție și șantaj:\nDoamnă Valenga, a trecut mai bine de o săptămână de la incident. Cum sunteți? V-ați întors la spital? Ați fost contactată de administrația spitalului în aceste zile?\nNu am fost la serviciu, mă ocup de starea mea fizică și psihică. Dacă starea fizică mai poate fi îmbunătățită, apoi psihic este mult mai complicat. Încerc să nu cedez. Sunt telefonată într-una și invitată la diverse emisiuni, dar eu nu sunt gata să ies să vorbesc pe această temă. Pe de altă parte, sunt susținută foarte mult de colegii mei care îmi scriu în particular. Eu vreau să ies din această situație cu demnitate, să nu fiu blamată de colegii mei care nu vor să iasă să vorbească și nici să fiu blamată de societate, precum că eu n-aș face suficient pentru pacienți.\nȘeful spitalului, Iurie Dondiuc, v-a telefonat să vă întrebe măcar cum vă simțiți?\nNu, din administrație nu m-a sunat nimeni. Ultimul sunet a fost în ziua când s-a întâmplat, pe data de 10 martie. Eu deja mergeam în drum spre casă. Eu l-am întrebat (n.r. - pe Iurie Dondiuc) de ce pacienta respectivă a ajuns la noi... Pacienta nu era pentru Terapie. La întrebarea de ce așa s-a întâmplat el a spus că așa e societatea și că noi nimic nu putem face.\nPacienta avea boală cardiacă. Nu pot toți cardiacii să ajungă la noi. Dacă ei ar ajunge în Terapie, n-ar mai fi nevoie de staționare cardiologice. Diagnosticul privind decesul a fost un anevrism disecant de aortă toracală cu tamponada cordului. Eu nu exclud că pacienta era agresată și la domiciliu. Dacă soțul ridică mâna la un doctor și mai și dă în el cu picioarele, atunci chiar nu pot să exclud că ar fi putut fi vorba și de un anevrism post-traumatic. Cauze însă sunt foarte multe. În practica mea de 35 de ani eu am avut așa cazuri cu disecție de aortă. În condițiile spitalului nostru era imposibil de stabilit diagnosticul respectiv, deoarece spitalul nu are un ecocardiograf, măcar și dintre cele  mai simple. Spitalul nu are contracte cu instituții care ar presta așa servicii. Și chiar dacă era un astfel de contract pe data de 9 martie era zi de odihnă, conform hotărârii Guvernului și nimeni nu lucra.\nAcum două săptămâni, medicul de la Spitalul Clinic Municipal nr. 1, Ala Valenga, a fost bătută crunt de soțul unei paciente, care a decedat subit din cauza unei boli de inimă. "}