{"id":42284,"title":"Filat, Gacichevici, Platon și Țopii. Pe cine acuză filmul lui Șor despre „furtul secolului”","content":"Potrivit peliculei, demnitarii de stat au jucat un rol covârșitor în „furtul secolului”, pentru că au văzut întotdeauna BEM-ul ca o sursă de venit și au acționat după principiul „după noi, potopul”.\nFilmul îi prezintă pe Vlad Filat și Grigore Gacichevici ca pe „un tandem care se încălzea în jurul băncii”. Totodată, odată cu venirea lui Gacichevici la conducerea BEM se dădeau tot mai multe credite neperformante, ce a dus la dezastru.\nÎn același timp, filmul îl prezintă pe Veaceslav Platon ca având un interes pentru BEM. Mai mult, Platon și Filat ar fi împărtășit un „interes comun”.\nÎn pelicula realizată la comandă lui Ilan Șor se afirmă că, începând cu anul 2010, membrii Consiliului de Administrație ai BEM au închis constant ochii la problemele din bancă și că, de fapt, „miliardul” furat nu este un miliard de dolari, ci de 600 de milioane. Din nou, este pomenit rolul lui Filat și Gacichevici.\nProducția amintește de un discurs al lui Viorel Chetraru, de la tribuna Parlamentului, în care șeful CNA vorbește despre faptul că Șor a venit la conducerea BEM când în instituția financiară exista deja o gaură de 3 miliarde de lei. Totodată, Chetraru ar fi spus că nu știe motivul pentru care actualul primar de Orhei a mers la acest pas.\nÎn continuare, în film se afirmă că Ilan Șor a avut de suferit din cauza devalizării din sistemul bancar, pentru că una dintre cele trei bănci cu probleme îi aparținea.\nTotodată, în producție se povestește despre faptul că, pentru a-și face mendrele la BEM, Filat și complicii săi aveau nevoie de un investitor privat la bancă, și nu de stat. Atunci au găsit și un țap ispășitor în persoana lui Șor, se mai arată în film.\nFilmul, prezentat drept o investigație a prestigiosului portal ucrainean „Evropeiskaia Pravda”, este de fapt un video filmat la comanda Partidului Șor, scrie Newsmaker. La rândul său, publicația ucraineană neagă că ar avea legătură cu filmul și este sigură că numele redacției lor este folosit pentru „legalizarea unui film fake”. Citește aici mai multe detalii.\n"}