{"id":42251,"title":"Un tânăr de 19 ani a deschis focul într-o școală din Florida. 17 oameni au murit","content":"17 persoane, majoritatea adolescenți, dar și câțiva adulți, au murit la liceul din Parkland, Florida, au anunțat autoritățile. Suspectul a atacat cu o armă de tip AR-15, purta mască de gaze și avea și grenade. Era fascinat de arme și făcuse și pregătire militară într-o tabără. Atacatorul a fost arestat ulterior și este audiat de poliție. Are 19 ani, se numește Nikolas Cruz și este un fost elev al liceului, care fusese exmatriculat din motive disciplinare, relatează CNN.\nCând au sosit la fața locului, autoritățile au găsit scene de adevărat haos. Anchetatorii cred că suspectul a activat mai întâi alarma de incendiu pentru a determina oamenii să iasă din clase și să-și crească astfel numărul victimelor, potrivit unei surse citate de CNN.\nÎn timpul atacului, mulți elevi și-au găsit adăpost în clase, sub bănci. Unii elevi și-au folosit telefoanele mobile pentru a trimite mesaje celor dragi și chiar au apucat să filmeze și să posteze pe rețelele sociale. \n\nO profesoară a povestit că s-a închis în baie cu cei 19 elevi cu care avea oră.\nCulmea este că Parkland, cu o populație de 31.000 de oameni în 2016, fusese numit cel mai sigur oraș din Florida anul trecut.\n"}