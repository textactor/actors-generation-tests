{"id":43310,"title":"VIDEO. Un deputat PSRM, acuzat că a agresat și sechestrat un primar liberal. Reacția socialistului: Minciuni de la primul la ultimul cuvânt","content":"Potrivit deputatului Ion Apostol, Maria Procopciuc a fost agresată verbal și sechestrată într-o încăpere cu 30-40 de oameni, în stil NKVD.\n„Un caz strigător la cer s-a întâmplat săptămâna asta. Reprezentanții PSRM deja întreprind acțiuni ilegale de intimidare a primarilor și consilierilor care au votat Declarația simbolică de Unire cu România. Deputatul Oleg Savva, care are cetățenie românească, împreună cu câțiva consilieri, a adunat vreo 30-40 de inși și au provocat altercații în incinta Primăriei. Unii au fost aduși sub influența alcoolului. Doamna primar a fost apucată de gât, agresată. Poliția a intervenit, însă procuratura raională încă nu s-a autosesizat pe acest caz”, a declarat liberalul Ion Apostol, solicitând procurorului general și ministrului de Interne să se sesizeze pe acest caz și să tragă la răspundere pe cei care intimidează persoanele cu alte viziuni.\n„De la primul până la ultimul cuvânt este o minciună”, a reacționat deputatul Savva. „Dumnealor au dreptul și viziunea lor. Nimeni nu le-a încurcat în nimic. Sunt autorități care trebuie să răspundă, lasă să facă anchetă. Am un sfat pentru primar: ocupați-vă cu problemele pe care le aveți în sat, dar nu umblați cu politica”, a adăugat el.\nIntervenția lui Savva l-a surprins pe Mihai Ghimpu, care l-a ironizat pe deputatul socialist: „În 4 ani de când e în Parlament, l-am auzit prima dată să deschidă gura”.\nPotrivit primarului Maria Procopciuc, consiliul local a votat Declarația de Unire în mod transparent.\n„Au semnat consilierii care au dorit. Stând cu declarația semnată, cetățenii au solicitat benevol să semneze și ei. Am mers în localități și am semnat.\nLuni, pe data de 13 martie, fără să fiu anunțată, fără să fie solicitată sala, a venit domnul Oleg Savva, anunțând forțat persoanele să vină în sală, provocând că de ce nu sunt prezentă. Au fost unele replici că nu-mi iubesc poporul. Am explicat care este situația, cei prezenți au înțeles. Prin forță am ieșit din sală pentru că aveam alte activități. Domnul Oleg Savva, îmi este foarte rușine că duce aceste activități, fiind în Parlament”, a afirmat alesul local.\n„Alți consilieri au votat Declarația de statalitate, dar n-au făcut-o transparent precum am făcut-o noi”, a adăugat ea.\n„Vedeți, doamna primar nu i-a chemat la covor. Au vrut, au votat. Asta este democrația”, a intervenit Mihai Ghimpu în susținerea colegei de partid.\n„Nimeni nu ne abate de la drumul pe care ne-am pornit”, a mai spus Maria Procopciuc.\n"}