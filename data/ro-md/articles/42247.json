{"id":42247,"title":"Mașinile primăriei Hîncești sunt alimentate cu produse petroliere de la firma fiului primarului","content":"În anul 2002 firma PETROCUB&CO SRL a fost fondată de Alexandru Botnari, primarul de Hâncești, alături de alte cinci persoane. În prezent însă acțiunile primarului sunt deținute de fiul său, care are același nume, Alexandru Botnari. \nPotrivit portalului Agenției Achiziții Publice, in anul 2016, firma a câștigat concursuri publice la câteva instituții de stat. În luna martie 2016, Institutul de Fitotehnie Porumbeni a încheiat un contract de circa 832 de mii de lei. Peste un an, în februarie 2017, Institutul de Fitotehnie Porumbeni a avut din nou nevoie de carburanți, dar nu a schimbat agentul economic. Firma a beneficiat de un nou contract, de această dată de peste 911 de mii de lei.\nÎncheierea consecutivă a contractelor cu aceeași firmă se constată și la Întreprinderea pentru silvicultură „Hâncești-Silva”. Astfel, în anul trecut în luna ianuarie, dar și la începutul anului curent, întreprinderea a încheiat cu firma PETROCUB&CO SRL două contracte în valoare totală de circa 400 de mii de lei.\nAlte două contracte, în valoare totală de 336 de mii de lei, au fost câștigate de PETROCUB&CO SRL în anii 2016 și 2017, atunci când Primăria orașului Hâncești a anunțat concursuri publice de achiziționare a produselor petroliere. Noua lege privind achizițiile publice prevede expres că autoritatea contractantă este obligată să evite apariția unui conflict de interese, pentru a nu admite concurența neloială.\nPrimarul a asigurat sursa citată că nu poate fi vorba de un conflict de interese, deoarece el nu a făcut parte din comisia de selectare a ofertantului, ci doar a încheiat contractele de achiziții. „Eu nu particip în comisie când e vorba de vreo rudă, pentru a nu fi în conflict de interese. Doar semnez contractele. Înainte de a fi primar, am avut aici 56% din acțiuni. La moment, de circa trei ani, i-am donat feciorului, care deține doar 8 la sută”.\nEdilul a mai specificat că este păgubaș de când este în funcția de primar. „Prin funcția pe care o dețin de 15 ani, cea de primar, eu și familia mea am avut doar de pierdut, dar nu de câștigat. Puteți verifica orice”, a conchis alesul local.\n"}