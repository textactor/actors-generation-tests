{"id":43555,"title":"Cel puțin șase morți în Cehia, în urma unei explozii la o uzină chimică","content":"Un număr neprecizat de persoane au fost de asemenea rănite în explozie, joi, a precizat o purtătoare de cuvânt a pompierilor la nivel regional, Vladimira Kerekova.\n„Am primit informaţii despre şase morţi şi alte persoane grav rănite”, a declarat Vladimira Kerekova, o purtătoare de cuvânt a pompierilor la nivelul regiunii Boemia, citată de CTK, scrie AFP.\nSpitalul Praga-Vinohrady a declanşat un plan de urgenţă şi se pregăteşte să primească un „număr important” de pacienţi.\nUzina - care aparţine grupului polonez Synthos - se află în localitatea Kralupy nad Vltavou, situată la aproximativ 30 de kilometri nord de Praga.\nExplozia a avut loc, potrivit lui Kerekova, în această uzină aparţinând societăţii Synthos, specializată în producţia de cauciuc sintetic şi polistirenă. Şi în 2015 o explozie a avut loc în această uzină, deflagraţia soldându-se cu doi răniţi. Uzina face parte din complexul Rafinăriei de la Kralupy-nad-Vltavou.\n„Explozia a avut loc într-una dintre întreprinderile situate în acest complex. Am lansat imediat o anchetă, pentru a stabili toate circumstanţele şi cauzele”, a anunţat o purtătoare de cuvânt a poliţiei, Marketa Johnova.\nPrimarul localităţii, Petr Holecek, a declarat pentru televiziunea naţională cehă că un rezervor care conţinea o substanţă nespecificată a explodat. Holecek a spus de la locul exploziei că el nu crede că există vreun pericol la adresa localităţii.\nUn alt purtător de cuvânt al pompierilor, Petr Svoboda, a declarat că nu există pericolul altor explozii în instalaţie.\nCel puţin două dintre persoanele rănite au fost transportate la spital, a precizat el."}