{"id":43092,"title":"FOTO. Diacov și Cebotari, în primul rând la Congresul PSD: Sunteți cel mai bun prieten politic al nostru","content":"„Suntem alături de dvs întregul PDM, președintele partidului Vlad Plahotniuc, dar și o bună parte a cetățenilor noștri. Tot ce se întâmplă la București este important și pentru noi la Chișinău”, a declarat Cebotari.\nAcesta a mai adăugat că anume guvernele social-democrate au fost cele care au oferit cel mai mare ajutor Republicii Moldova.\n„Apreciem foarte mult sprijinul constant pe care îl oferă România Republicii Moldova, indiferent de guvernele de la București. Dar aceste sprijin s-a văzut în special în perioada guvernelor PSD. Este clar că dvs sunteți cel mai bun prieten politic al nostru și consider eu al țării noastre în general. PSD a înțeles exact care este miza politică la Chișinău, dar și politica noastră externă”, a mai adăugat Cebotari.\nVice președintele PDM a mai menționat că vizitele reciproce ale oficialilor români și moldoveni la Chișinău și București ar trebui să fie mai dese. Nu a uitat să vorbească nici despre faptul că anul 2018 este unul electoral și că rezultatele alegerilor parlamentare ar putea însemna schimbarea geopolitică la Chișinău.\n„Vă asigur că România este apreciată în Republica Moldova, sunteți considerați frați și vrem să ne ținem de neamuri”, a mai adăugat Cebotari.\nDe menționat că cei doi politicieni de la Chișinău au stat în primul rând, alături de premierul român Viorica Dăncilă, primarul general de București, Gabriela Firea, dar și iubita liderului PSD, Liviu Dragnea, care i-a surprins pe toți cu prezența sa la eveniment. \n"}