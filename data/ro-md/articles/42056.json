{"id":42056,"title":"Facebook introduce un nou buton: Iată ce funcție are","content":"Deşi reprezintă cea mai apropiată funcţie de un „dislike”, opţiune cerută de mulţi ani de un număr mare de utilizatori, butonul prin care utilizatorii îşi pot exprima dezaprobarea este valabil doar pentru comentarii, nu şi pentru postările normale, scrie digi24.ro.\nPlasat pe aceeaşi linie cu „Like” şi „Comment”, butonul „Downvote” nu are rolul opus al butonului „Like” şi nu face o diferenţă de apreciere între cele două funcţii - aşa cum este cazul pe Reddit unde se stabileşte astfel popularitatea unui subiect sau a unui comentariu.\nÎn schimb, „Downvote” este un instrument prin care utilizatorii îşi pot exprima dezacordul cu o anumită afirmaţie şi, eventual, să raporteze la Facebook comentariul respectiv şi să specifice motivul pentru care acel comentariu ar trebui eliminat.\nDeşi are deja o facilitate similară, ce poate fi accesată dintr-un meniu contextual implementat în aşa fel încât să nu atragă prea mult atenţia, Facebook vrea ca prin noua abordare să genereze o implicare mai activă a utilizatorilor care să contribuie la eliminarea comentariilor nepotrivite.\nAceastă abordarea ar putea ridica întrebări legate de cenzura pe care reţeaua socială, eventual la cererea unui regim opresiv, o poate impune în anumite cazuri şi în anumite regiuni ale lumii. \nÎn prezent, butonul „Downvote” este testat pe un număr limitat de comentarii publice la postări ale unor pagini. Acesta poate fi observat doar de 5% dintre utilizatorii de Android din Statele Unite."}