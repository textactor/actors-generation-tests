{"id":43522,"title":"Pe strada pietonală din Capitală ar putea fi construit Muzeul Holocaustului","content":"Printr-un proiect expus discuțiilor publice, Ministerul Educației, Culturii și Cercetării cere transmiterea, cu titlu gratuit, cu acordul CMC, din proprietatea publică a unității administrativ-teritoriale Chișinău în proprietatea publică a statului, a bunului imobil amplasat în mun. Chișinău, str. Eugen Doga, nr. 4.\nPotrivit conceptului,  acolo trebuie să fie ridicat Muzeul Holocaustului. Acesta  va  conține  expoziția  permanentă,  expoziții  tematice,  un  centru educațional și o bibliotecă. Expozițiile tematice ale muzeului vor purta un caracter ambulant, astfel, fiind posibilă inaugurarea și în alte localități ale Republicii Moldova. \nÎn prezent, în imobilul preluarea căruia se urmărește își desfășoară activitatea biblioteca „Ițic Mangher”, filială a bibliotecii municipale B. P. Hașdeu. „Menționăm că biblioteca „Ițic Mangher” deține în gestiune o serie de piese, inclusiv exemplare de carte rară, care ar completa armonios expoziția muzeului, iar proiectele educaționale desfășurate de către colaboratorii bibliotecii ar contribui semnificativ la promovarea și valorificarea muzeului nou creat. Astfel, se va asigura și încadrarea bibliotecii în structura viitorului muzeu în calitate de departament distinct”, consideră cei de la Minister.\n"}