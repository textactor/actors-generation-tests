{"id":42646,"title":"Platforma pentru Egalitate de Gen cere explicația personală a lui Dodon cu privire la controversata postare de pe Facebook","content":"Platforma pentru Egalitate de Gen l-a atenționat pe Dodon că în Legea Supremă „se expune în mod clar și necondiționat caracterul de stat democratic și multi-etnic al Republicii Moldova”.\n„Prin jurământul de investire în funcție, Președintele Republicii Moldova se obligă să respecte și să promoveze aceste valori. Prin urmare, considerăm declarația din 25 februarie 2018 a șefului statului ca fiind în contradicție indubitabilă cu valorile constituționale supreme, și astfel inacceptabilă în contextul angajamentelor autorităților publice de nivel înalt ale țării față de misiunea lor de a construi un stat democratic, unde libertățile personale și drepturile cetățenilor, inclusiv libertatea religiei, egalitatea de gen, toleranța față de ceilalți, sunt garantate și respectate”, scrie în scrisoarea celor de la Platformă.\nSemnatarii solicită, „pentru restaurarea încrederii publice în rolul constituțional al Președinției în calitate de garant al drepturilor și libertăților democratice ale tuturor cetățenilor, fără excepții, reacția personală a Președintelui țării față de cele declarate, care, în esență, constituie o deviere de la normele constituționale”.\nPlatforma pentru Egalitate de Gen numără 28 de membri, printre care sunt persoane atât fizice, cât și juridice.\n"}