{"id":43492,"title":"Încă un candidat la funcția de primar general al Capitalei: E lider de partid","content":"„Lucrul acesta l-am decis încă la facultate, când m-am asociat cu fostul primar al Chișinăului, Dorin Chirtoacă. Eram tinerii entuziasmați, care au participat în campania din 2005 în repetate rânduri, când nu s-a prezentat lumea la vot, și în 2007, când a devenit primar și ne-a împrăștiat ca pe puii de potârniche, pe toți cei care îi erau aproape. Atunci, am decis că voi candida ca să realizăm promisiunile pe care le-am făcut în 2005 și 2007”, a mărturisit Vasile Costiuc.\nPreședintele Partidului „Democrația acasă” este de părere că primăria Chișinău trebuie reorganizată din temelie, cu restructurări de rigoare, cu lichidarea mai multor întreprinderi falimentare și cu alte proiecte pe care trebuia să le realizeze fostul primar, dar nu a reușit.\nÎn același timp, Vasile Costiuc se arată încrezut în propriile forțe, bazându-se pe reușita de altădată a fostului primar general.\n„Șansele depind de votul pe care-l oferă cetățenii, dar vreau să vă aduc aminte că în 2005-2007, Dorin era tratat cu șanse minime, de toate instituțiile mass-media de la acea perioadă, însă chișinăuenii au demonstrat că au alte păreri față de candidații pe care îi vor la primărie decât televiziunile controlate. Și acum sunt sigur că va fi o alegere neașteptată pentru toată lumea”, a declarat Vasile Costiuc pentru sursa citată.\nAmintim că în timpul protestelor organizate de Platforma „Demnitate și Adevăr” în 2015, mai multe corturi au fost instalate în Piața Marii Adunări Naționale. Acel loc a fost denumit de organizatori „Orășelul Demnității”, iar Vasile Costiuc era „primarul” acestuia."}