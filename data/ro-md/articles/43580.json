{"id":43580,"title":"VIDEO. Voronin „a vorbit” cu Lenin și Stalin și îi răspunde „regretatului Ghilețchi”: Citiți volumul 26, pagina 247","content":"„Am avut o solicitare din partea regretatului Ghilețchi, de a mă consulta cu Lenin. Eu m-am consultat nu numai cu Lenin, dar și cu Stalin, și vreau să vă informez că au spus că obligațiunea noastră este să ne apărăm țara, să luptăm cu trădătorii, și toți acei care fac daună țării noastre. Asta să fie înțeles și pentru regretatul Ghilețchi și toți ceilalți, care-i scopul nostru. Cine nu este de acord, citiți volumul 26, Полное собрание сочинений Ленина, pagina 247”, a declarat Voronin.\nIntervenția l-a determinat pe Andrian Candu să-l avertizeze pe Voronin, întrucât acesta a solicitat să vorbească invocând o chestiune de procedură.\n„Văd că unii încă au glume în program după ședința de ieri, dar vreau să vă atrag atenția că fiecare minut pierdut în zadar, mai ales cu glume de acest gen, duce și la cheltuieli publice. Luând în considerare că aceasta nu a fost o chestiune de procedură, stimate domnule președinte Voronin, vă atrag atenția că încălcați Regulamentul Parlamentului și vă avertizez. Vă rog frumos să ne ținem de ordinea de zi”, a intervenit Andrian Candu, îndemnându-l pe Valeriu Ghilețchi să nu facă uz de dreptul la replică.\n„Cred că n-ați avut dumneavoastră noaptea asta, la fel ca domnul Voronin, revelații și discuții cu lenin și Stalin”, a mai spus președintele Parlamentului.\n"}