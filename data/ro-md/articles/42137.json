{"id":42137,"title":"Musical, comedii și drame - toate în repertoriul teatrului Mihai Eminescu pentru 12-18 februarie","content":"13 (m) 18.30 „O aventură tomnatică”: o incursiune in solită în universal casnic al zilelor noastre; comedie dulce-acrişoară, farsă cu subînţelesuri, plină de replici sclipitoare; spectacolul prezintă o radiografiere necruţătoare a vieţii unui cuplu ce vrea să o ia mereu de la capăt.\n14 (mr) 18.00 „Aveţi ceva de declarat?” Doar bună dispoziţie, bucuria de a trăi. Și de a juca de dragul spectatorului fidel!\nSub bagheta dirijorală a maestrului Petru Hadârcă, orchestra interpreţilor de frunte ai Naţionalului metamorfozează una din piesele cele mai jucate pe mapamond într-un tonic estetic, adevărat cocteil de emoţie, energie și forţă imaginativă. “Puricele în ureche” scris de genialul comediograf francez George Feydeau poposește pe scena noastră în timpuri nu prea vesele: un motiv în plus să nu ratăm spectacolul.\nSă ne copleșească iureșul de muzică, situaţii haioase și quiproquo-uri voioase, încântătoare cum n-a văzut Parisul!\n15 (j) 18.00 „Cântec de leagăn” - o dramă a oamenilor de la sat, care îşi duc cu greu povara vieţii. Teofil Augustinovici, directorul şcolii săteşti este, practic, cea mai mare persoană de încredere a satului, fără de care nu se petrece absolut nimic. Spectacolul este condimentat cu efecte comice. Limbajul şi comportamentul eroilor aminteşte de perioada anilor 80-90, perioada „Marii Restructurări Sovietice”. Acest spectacol ne îndeamnă să ţinem la focul din vatră, casa părintească.\n18.30 Spectacolul  „The Lucky Strike” (16+), după piesa Jerry și Tom a dramaturgului american Rick Cleveland, regizat de Vitalie Drucec și îi are în distribuție pe Nicu Suveică, Alexandru Pleșca și Ghenadie Gâlcă.Un om, legat de scaun și cu o cagulă pe cap,  le spune bancuri torționarilor săi care așteaptă de la șef, din Chicago, permisiunea de a intra în acţiune sau, mai pe scurt, a-i face de petrecanie. Între bancuri -doar-doar o trece timpul - se deapănă amintiri evocând șeful care le este ca un tată, mentor adulat.\n„O porție generoasă de afaceri murdare…echilibrând personalități caricaturale cu elemente fioroase de gen noir”.\n16 (v) 18.00 „FAMILIA TOT”  Invităm iubitorii de teatru să se lase cuceriți de un spectacol deosebit, pus în scenă printr-o comedie cu accente dramatice, unde în rol principal îi veți regăsi pe un poștaș căruia îi place să mai joace corespondeța, un maior care se crede detectiv și o simpatică, răbdătoare familie.\n17 (s) 12.00 „Peppi Ciorap Lung”: un musical aducând în scenă istorii haioase şi doldora de înţelesuri, mișcare, dans şi melodii de neuitat; năstrușnica Peppi nu se lasă bătută cu una, cu două, face doar ce-i tună prin cap. După o întâlnire cu eroina noastră până şi hoţii se lasă de meserie! Să privim lumea prin lentil imaginaţiei lui Peppi şi de acum în colo nici o zi nu va mai semăna cu alta!\n 18.00 „Panica la Grand Hotel”, după Ray Cooney în regia lui Sandu Vasilache - , e o comedie de situaţie, cu multe încurcături, unde se încâlceşte şi se descâlceşte, în ritm alert, o sumedenie de probleme ce rezultă din aventurile amoroase ale personajelor principale. Şi aici - agitaţie, uşi trântite, o fereastră „ucigaşă” şi un mort… viu. Sandu Vasilache mai recurge la un şiretlic: inversând sexul personajelor din piesă, aduce în scenă (după Chiriţa lui Alecsandri) o protagonistă femeie jucată de un bărbat.\n18 (d) 18.00 „Steaua fără nume” Într-un orășel șters, de provincie, Profesorul Miroiu își împarte viața între cărți și stele. In așteptarea unei rarități editoriale care vine cu trenul, traiectoria terestră i se ciocnește, în fapt de seară cu cea a Monei, tânără vânătoare de inimi, fără bilet, dar cu mare dor de explorare. Între ei se înfiripă o poveste de dragoste care, aidoma unei explozii cosmice, scutură din temelii universul micii urbe.\n"}