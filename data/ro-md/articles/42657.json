{"id":42657,"title":"Iurie Leancă, despre concluziile Consiliului UE: „Contăm pentru Uniunea Europeană”","content":"„Documentul este unul echilibrat și reprezintă o analiză realistă, cu fixarea a tot ce s-a întâmplat pozitiv în țara noastră în ultima perioadă în doi ani aproximativ și bineînțeles că indică zonele unde avem încă multe de făcut”, a declarat Iurie Leancă.Oficialul susține că documentul trebuie privit în complexitate pentru că în comparație cu un raport similar din anul 2016, acum au apărut mai multe elemente pozitive. Leancă a precizat că de o  evaluare pozitivă s-au bucurat mai multe reforme inițiate de Guvern cum ar fi situația macroeconomică, consolidarea sistemului bancar, crearea unor instituții menite să lupte împotriva corupției sau creșterea comerțului bilateral cu UE.\n „La capitolul semnale pentru noi tocmai sunt numite zonele pe care le știm și noi că sunt deocamdată problematice. Dacă am fi perfecți, am fi astăzi țară membră a Uniunii Europene”, a declarat vicepremierul.Consiliul de Afaceri Externe al Uniunii Europene și-a reafirmat sprijinul pentru Republica Moldova. Totuși, instituția  a subliniat că suportul este condiționat de realizarea mai multor reforme reale, în special în domeniul justiției, luptei anticorupție și economiei."}