{"id":42898,"title":"PLDM și PAS comentează candidatura lui Andrei Năstase la Primăria Chișinău","content":"Purtătorul de cuvânt al PAS a spus că formațiunea pe care o reprezintă nu a luat încă o decizie cu privire la eventuala susținere a candidaturii lui Năstase, în timp ce un deputat PLDM s-a arătat nedumerit de faptul că anunțul PPDA vine anume astăzi.\n„Noi menținem poziția noastră anterioară. Decizia finală o vom lua atunci când Comisia Electorală Centrală va anunța data alegerilor și va declanșa campania electorală. În prezent, discutăm în interiorul partidului despre această situație dar decizia definitivă va fi doar după ce CEC va anunța alegerile”, a spus purtătorul de cuvânt al Partidului Acțiune și Solidaritate, Cristina Bujor.\n„Noi susținem forțele pro-europene și pro-democratice. Totodată, eu cred că partidul Platforma DA s-a grăbit să vină cu acest anunț, deoarece data alegerilor în municipiul Chișinău încă nu a fost stabilită. Nu înțeleg de ce e atâta grabă. Noi vom analiza situația în partid și vom lua o decizie finală mai târziu”, a spus liberal-democratul Tudor Deliu.\nAmintim că astăzi PPDA a făcut o invitație PAS-ului și „altor formațiuni anti-oligarhice și europene” să susțină candidatura lui Năstase la alegerile noi din Capitală."}