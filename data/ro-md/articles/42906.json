{"id":42906,"title":"O instituție de stat va trece la consum de curent electric din surse regenerabile","content":"Pe clădirea Ministerului Agriculturii, Dezvoltării Regionale și Mediului au fost montate și conectate la rețea 222 de panouri solare. Această instalație captează radiația solară prin intermediul celulelor fotovoltaice și o transformă în curent electric. Puterea totală a panourilor instalate este de 55kW.\nProiectul a fost inițiat de către Agenția pentru Eficiență Energetică și finanțat de Guvernul Lituaniei în anul 2016 și are un buget total de 228 690 euro. \n„Un aspect important al proiectului este posibilitatea de transmitere și monitorizare online a datelor. Fiecare doritor poate urmări în direct, pe un monitor instalat în holul edificiului producerea energiei electrice, precum și beneficiul acesteia. În baza datelor acumulate va fi realizat un studiu de fezabilitate, care va veni cu recomandările necesare investitorilor care doresc să lanseze proiecte utilizând tehnologii asemănătoare”, a specificat reprezentantul companiei executoare, Algis Pečiulionis.\nDin momentul instalării panourilor solare, adică din luna ianuarie a acestui an și până în prezent, au fost produse peste 2000 kW de electricitate. Cu alte cuvinte, s-au redus cu peste 2 tone emisiile de CO2 sau am putea călători cu mașina electrică peste 600 km.\nCu energia produsă de această instalație putem acoperi consumul total, anual, de energie electrică pentru circa 80 de gospodării sau 400 de apartamente.\nÎn țară activează 64 de producători de energie din surse regenerabile, dintre care 47 au obținut tarif de la ANRE și livrează curent electric în rețeaua publică. În total, aceștia produc circa 69 milioane kW de electricitate, prin intermediul centralelor hidroelectrice, instalațiilor de biogaz, eoliene și fotovoltaice."}