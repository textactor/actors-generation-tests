{"id":42102,"title":"Declarațiile pro-unire și anti-unire, o luptă inventată? Marian Lupu: „Nu este altceva decât o pornire a campaniei electorale”","content":"„Mi-a plăcut foarte mult, pe un portal de știri am citit o analiză politică care, cu lux de amănunte și detalii spune cum unioniștii i-au ajutat pe socialiști să pornească campania electorală, fără costuri, fără investiții, fără nimic”, a declarat Marian Lupu.\nLiderul democrat este de părere că Unionismul nu reprezintă un pericol pentru Republica Moldova. Totuși, Marian Lupu nu consideră că acest subiect trebuie să fie inclus pe agenda ședinței Consiliului Suprem de Securitate.\n„Într-adevăr pentru o parte din cetățenii noștri reprezintă poate o anumită nostalgie, ceva de o importanță simbolică și nu mai mult, fiindcă unionismul nu este un pericol real pentru statul Republica Moldova”, a spus democratul.\n„Primul motiv: chiar și cei mai aprigi unioniști recunosc că în Republica Moldova s-a format o conștiință național-statală- stat suveran, perspectivă europeană; doi: vreau să readuc aminte despre declarațiile făcute nu o dată, de la cel mai înalt nivel, președintele Klaus Iohannis, care s-a pronunțat și a zis că este efemer, este o iluzie, este imposibil, nu se face, ajungând până la declarația de ultimă oră făcută de ministrul de Externe al României, care a repetat aceeași teză și este al treilea motiv: suveranitatea Republicii Moldova este sprijinită și va fi în continuare sprijinită de către partenerii strategici din străinătate: Uniunea Europeană, Statele Unite și v-o spun cu bună cunoaștere de cauză”, a conchis liderul fracțiunii parlamentare a PD."}