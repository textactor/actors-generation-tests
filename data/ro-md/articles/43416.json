{"id":43416,"title":"Ex-ambasadorul Reniță, desprea Leancă: Face parte din categoria marilor profitori și oportuniști. Replica liderului PPEM: Caută să se facă remarcat","content":"Reniță, care a fost revocat din funcție în octombrie 2017, a declarat că este vorba de „o răzbunare, răfuială politică”, iar „cei care au avut grijă de revocarea sa” sunt foștii săi colegi, Iurie Leancă și Andrei Galbur.\n„Ultima revocare a fost vârf la toate, fără vreun motiv legal sau vreo explicaţie plauzibilă. A fost eminamente o răzbunare, răfuială politică. N-am fost niciodată membru al vreunui partid nici în perioada sovietică, nici de la ’91 încoace. Cei care au avut „grijă” de revocarea mea sunt Leancă şi Galbur, aprobată, bineînţeles, de Plahotniuc. Galbur şi Filip au pus în aplicare indicaţia, iar Dodon a semnat decretul cu multă satisfacţie şi recunoştinţă autorilor pentru „well done job””, declară Reniță pentru sursa citată.\nDiplomatul a fost întrebat și ce crede despre funcția lui Leancă în actualul Guvern. Reniță spune că această funcţie presupune „95% de muncă asiduă şi extenuantă la Chişinău (...) şi 5% deplasări şi dialog cu partenerii europeni”. „Deocamdată, observăm că raportul procentual e inversat”, subliniază ex-ambasadorul.\n„Îi doresc lui Leancă să reuşească, deoarece e o funcţie extrem de responsabilă, dar cunoscându-i stilul de lucru şi activitatea anterioară la Externe, când foştii colegi îi scriau inclusiv speech-urile pentru şedinţele şi congresele PLDM sau mergeau în locul lui la întâlnirile cu alegătorii din Cimişlia, nu aş fi atât de optimist. De altfel, constat că Iurie Leancă face parte din categoria marilor profitori şi oportunişti, valabili pentru toate regimurile politice. Cred că ar fi indicat să ne amintim aici de actul de trădare cu Palanca (caz uitat), de plăcuţele diplomatice de înmatriculare pe multiplele maşini de lux ale lui Şor de la Moscova şi de relaţia specială şi privilegiată cu acesta, de furtul miliardului, pe când el era prim-ministru, de concesionarea Aeroportului internaţional Chişinău unei firme KGB-iste din Rusia, de compromiterea aproape iremediabilă a aspiraţiilor de integrare europeană, de enorma decepţie pe care au provocat-o sutelor de mii de cetăţeni, care i-au susţinut cu tărie, crezând în promisiunile lor de a trăi într-o ţară mai bună, mai prosperă, mai europeană, fără corupţi”, conchide Reniță.\nSolicitat de Agora, consilierul de comunicare al PPEM a transmis reacția lui Leancă la declarațiile lui Reniță. „Prefer să nu comentez senzații sau păreri ale unei persoane frustrate că nu s-a mai găsit un partid să-i dea o politic o nouă sinecură. Probabil, caută doar să se facă remarcat prin astfel de ieșiri. Întotdeauna când văd un diplomat coborând la un așa nivel, nu pot decât să-i privesc cu regret această cădere. Din fericire, nu sunt prea mulți diplomați adevărați care au ajuns într-o astfel de situație, mai mult se întâmplă la cei „plasați” politic în diplomație”, declară oficialul."}