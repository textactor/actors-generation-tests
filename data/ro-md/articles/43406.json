{"id":43406,"title":"SONDAJ. Doar un procent de moldoveni cred că presa reflectă în foarte mare măsură realitatea","content":"Sondajul arată că moldovenii, în continuare, privesc foarte mult televizorul - un pic peste 4 ore pentru zi de weekend și cam trei ore în timpul săptămânii. Femeile, șomerii și bătrânii de peste 75 de ani privesc televizorul cel mai mult, cel mai des - în scop informativ.\n1 din 4 moldoveni ascultă radio zilnic. „Radio rămâne un mijloc de informare mai mult pentru persoanele vârstnice, mai ales în sate sau orașele mici”, susține directorul IMAS, Doru Petruți.\nPe internet se schimbă radical datele. Cei mai mulți consumatori de internet sunt orășenii, de 18-25 de ani. În medie, moldovenii stau cam 2,5 ore pe internet în timpul zilei de muncă și peste 3 ore și jumătate - în zi de weekend. Peste 80% caută informații sau discută cu prietenii și rudele. Două treimi din respondenți citesc presa pe internet: cel mai des - știrile din Moldova, însă mai mult de 50% citesc și presa din Rusia.\nDoar 3% dintre cititori sunt foarte mulțumiți din ce se întâmplă în presă și încă 37% sunt destul de mulțumiți de mass-media de la noi. 3% sunt cei care cred că presa din Moldova e total independentă. Aproape 60% cred că presa din Moldova e dependentă. Doar 1% din respondenți cred că ceea ce prezintă mass-media corespunde în foarte mare măsură realității și încă 21% - într-o oarecare măsură.\n50% dintre chestionați au spus că mass-media reflectă interesele politicienilor, iar 15% -  interesul comercial al proprietarului. Doar unul din zece respondenți spune că presa e ghidată de interesul cetățeanului.\n\nO majoritate covârșitoare a respondenților cred că presa e coruptă și e folosită ca instrument care avantajează sau discreditează o persoană publică. Presei i se mai reproșează că folosește titluri senzaționale, prezintă informația neimportantă în mod exagerat sau prezintă informații false.\n\nJurnaliștii sunt percepuți ca oameni bine pregătiți profesional. „Cu toate acestea, această imagine este una duală. Deși oamenii cred că jurnaliștii sunt bine pregătiți, 62-63 la sută cred că jurnaliștii se lasă influențați de șefii lor și acționează la comandă”, spune Doru Petruți.\nTeleviziunea rămâne a fi principala sursă de informare pentru 57% dintre moldoveni, iar pentru 49% e cea mai de încredere sursă. Pe locul doi stă internetul, cu o rată foarte similară a sursei principale de informare (26%) și sursei de încredere (25%).\nPostul JurnalTV este prima sursă de informare TV pentru cei mai mulți respondenți, în schimb Prime înregistrează cel mai mare rating, din contul faptului că este ales ca a doua variantă de vizionare de către moldoveni. În top urmează Moldova 1, RTR Moldova, ProTV Chișinău, NTV Moldova, Canal 2, Canal 3, CTC Moldova și Publika TV.\nSondajul a fost realizat între 9 februarie și 4 martie, pe un eșantion de 1513 persoane."}