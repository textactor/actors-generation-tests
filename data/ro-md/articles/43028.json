{"id":43028,"title":"UE cere de la Marea Britanie circa 2,7 mlrd de euro taxe vamale","content":"Marea Britanie este acuzată că nu a luat suficiente măsuri pentru a preveni frauda după ce a fost avertizată de problemă de către biroul anti-fraudă al UE, OLAF, în 2017, scrie digi24.ro.\nAstfel, începe un proces care s-ar putea încheia la Curtea Europeană de Justiţie.\nDepartamentul Guvernului britanic care se ocupă de taxe susţine că estimarea comisiei este incorectă.\nOLAF susţine că Marea Britanie este „un centru important” al fraudei prin subevaluare (atunci când importatorii profită evitând taxele vamale sau alte taxe aferente).\nInvestigaţia a relevat că grupări de crimă organizată s-au folosit de facturi false pentru a subevalua bunuri care erau importate din China, majoritatea dintre aceste bunuri având ca destinaţie piaţa de contrabandă din alte zone ale UE.\nOLAF a precizat că a avertizat în repetate rânduri guvernul britanic.\nDar un purtător de cuvânt al guvernului britanic a spus: „Nu recunoaştem estimarea Comisiei Europene privind pierderile aferente. Luăm foarte în serios frauda privind taxele vamale şi continuăm să găsim răspunsuri mai bune pe măsură ce apar provocări noi. Vom examina cu atenţie notificarea comisiei şi vom răspunde în timp util. Marea Britanie va continua să coopereze îndeaproape cu OLAF şi cu Comisia Europeană privind fraudele vamale. Guvernul Majestăţii Sale are rezultate foarte bune în ceea ce priveşte oprirea evaziunii şi încălcării regulilor de orice fel, reuşind recuperarea a 28, 9 de miliarde de lire care ar fi fost altfel pierdute”.\nDe asemenea, guvernul britanic a precizat că metodologia comisiei a supraestimat valoarea importurilor Regatului Unit şi nu era una potrivită pentru a face o estimare în ceea ce pruveşte subevaluarea taxelor vamale.\nGuvernul a precizat că estimarea se bazează pe media preţurilor din UE şi nu ia în considerare „creşterea substanţială a zonei de valoare scăzută din piaţa de îmbrăcăminte din Marea Britanie”."}