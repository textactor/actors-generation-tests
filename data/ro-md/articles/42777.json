{"id":42777,"title":"Sute de copii și adolescenți vor beneficia de instruirea IT în cadrul programului Tekwill Academy Kids","content":"Tekwill Academy Kids a fost lansat în iunie 2017, ca o inițiativă-pilot. Astăzi, această inițiativă se transformă într-un program de instruire de durată.\nPotrivit autorilor inițiativei, peste 400 de copii beneficiază de instruire, care are mai multe componente, cum ar fi programarea competitivă, robotica, animația 2D, matematica distractivă, editarea foto și video, web development, etc.\n„Cel mai recent program pe care l-am lansat, After School, ne-a determinat să ne extindem semnificativ și să creăm un spațiu special, doar al elevilor Tekwill Academy Kids, unde aceștia să se poată simți în largul lor, să studieze și să creeze într-un mediu prietenos, și să se odihnească în siguranță, într-o Academie doar a lor, a copiilor pasionați de IT”, a specificat Ana Chirița, Directorul Executiv al Asociației Națională a Companiilor din Domeniul TIC (ATIC).\n„Ținem foarte mult la abordarea holistică a educației. Credem că o dezvoltare armonioasă a copilului și succesul în pregătirea lui pentru profesiile viitorului se țin pe echilibrul dintre disciplinele exacte și așa-numitele soft-skills. Una dintre cele mai îndrăgite activități ale elevilor sunt întâlnirile săptămânale din cadrul clubului vorbitorilor de limbă engleză, spre exemplu. Este o activitate gratuită, la care au acces toți elevii Tekwill Academy Kids. Invitații „Face Club” vorbesc despre oportunități de dezvoltare în sectorul TIC prin prisma istoriilor de succes, povestite pe înțelesul copiilor, despre țările și culturile pe care le reprezintă - SUA, Irlanda, Marea Britanie, Macedonia, Portugalia, Polonia și nu doar”, a spus Diana Nanu, Director Tekwill Academy Kids.\nTekwill Academy Kids face parte din Proiectul „Dezvoltarea Centrului de Excelență în Domeniul TIC”, Tekwill, implementat de Asociația Națională a Companiilor din Domeniul TIC (ATIC), cu suportul Agenției Statelor Unite pentru Dezvoltare Internațională (USAID) și al Guvernului Suediei, în parteneriat cu Universitatea Tehnică a Moldovei.\nMai multe detalii despre programele de instruire și noutățile Tekwill Academy Kids pot fi găsite pe pagina de Facebook, scriind la dnanu@ict.md sau sunând la numărul de telefon: 0797 44 448."}