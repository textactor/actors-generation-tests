{"id":43560,"title":"Șeful diplomației britanice: Putin va folosi Cupa Mondială de fotbal cum a folosit și Hitler Olimpiada din 1936. Reacția Kremlinului","content":"„Ideea că Putin va înmâna trofeul căpitanului echipei câştigătoare; ideea că Putin se va folosi de acest eveniment pentru a-şi îmbunătăţi imaginea, lăudându-se cu un regim corupt şi brutal pentru care este responsabil; aceste lucruri mă terorizează”, a spus el.\nJohnson a răspuns spunându-i că are „perfectă dreptate”.\nEl a adăugat: „Felul în care aţi caracterizat ceea ce urmează să se întâmple la Moscova în cadrul Cupei Mondiale cred că este corect, la fel cum este şi comparaţia cu Olimpiada din 1936. Cred că este dezgustător gândul că Putin s-ar putea umple de glorie în cadrul acestui eveniment sportiv”.\nJohnson a spus şi că va avea o „conversaţie urgentă” cu Rusia privind siguranţa fanilor la turneul final din vară.\nMinistrul de Externe britanic a spus că acest lucru „este de o importanţă crucială” având în vedere că 23 de diplomaţi britanici au fost expulzaţi din Rusia, inclusiv cel responsabil pentru fanii care vor veni la vară în Rusia.\nCu toate acestea, atunci când Austin a sugerat că naţionala Angliei ar trebui să se retragă din competiţie, Johnson nu a fost de acord.\n„Dacă ne gândim mai bine, ar fi greşit să pedepsim fanii sau echipa care au muncit mult timp şi şi-au dedicat vieţile pentru acest sport”, a spus el, potrivit sursei citate.\nKremlinul a denunţat astăzi declaraţii „dezgustătoare, insultătoare şi inacceptabile” ale ministrului britanic de Externe Boris Johnson, care a comparat Campionatul Mondial de Fotbal din Rusia cu Jocurile Olimpice de la Berlin din 1936 organizate în timpul lui Adolf Hitler, transmite News.ro, citat de digi24.ro.\n„Este vorba despre o declaraţie complet dezgustătoare. Ea nu se cuvine din partea unui ministru de Externe, indiferent din ce ţară. Ea este insultătoare şi inacceptabilă”, a declarat pentru presă un purtător de cuvânt al Kremlinului, Dmitri Peskov.\nEl a apreciat totodată că preşedintele rus Vladimir Putin va folosi Campionatul Mondial pentru „a se glorifica”.\nO purtătoare de cuvânt a diplomaţiei ruse, Maria Zaharova, a apreciat deja, miercuri, că asemenea paralele sunt „inadmisibile şi nedemne de un şef al diplomaţiei dintr-un stat european”, notează sursa citată.\nRelaţiile între Rusia şi Occident traversează o criză fără precedent de la Războiul Rece, după otrăvirea cu un agent toxic pe 4 martie, în Anglia, a fostului spion rus Serghei Skripal şi fiicei sale, aflați acum în spital în stare gravă."}