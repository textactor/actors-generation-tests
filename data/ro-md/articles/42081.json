{"id":42081,"title":"Primul smartphone cu trei camere foto","content":"Tot Huawei, dacă informaţii vehiculate de surse apropiate companiei chinezeşti se confirmă, ar putea fi primul producător care să iasă pe piaţă cu un smartphone ce foloseşte trei camere foto, fără a număra camera frontală.\nTelefonul în cauză ar putea fi flagship-ul P20, pe care producătorul îl va prezenta oficial la Paris, pe 27 martie. Indiciile incluse în invitaţia de presă, pe care sunt desenate trei cercuri, par să vină în susţinerea informaţiilor neoficiale.\nLa evenimentul din 27 martie, Huawei va lansa trei modele noi: P20 Plus, P20 şi P20 Lite. Cel mai probabil, între cele trei vor exista diferenţe la nivelul dotărilor tehnice şi al mărimii ecranului, respectiv bateriei.\nRămâne de văzut dacă sistemul foto cu trei camere va fi disponibil doar pe modelul P20 Plus, care ar trebui să fie şi cel mai mare din cele trei, sau va fi implementat şi pe celelalte două smartphone-uri.\nTot neclară este şi funcţia celei de-a treia camere foto. O variantă ar fi ca, prin procesarea imaginilor obţinute de cele trei camere, să rezulte fotografii la o rezoluţie foarte mare (poate chiar 40 MP) şi să poată fi posibilă fotografierea cu 5X zoom optic.\nOricare ar fi considerentele tehnice ale unei a treia camere foto principale pe un smartphone, dacă informaţia se adevereşte, Huawei va obţine cu siguranţă efectul scontat pe partea de imagine."}