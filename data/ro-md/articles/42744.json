{"id":42744,"title":"Dodon critică în presa rusă planurile Guvernului de la Chișinău de a achiziționa arme letale","content":"„Vom organiza o reuniune a Consiliului Suprem de Securitate la care vom discuta propunerea ministrului Apărării, Eugen Sturza, de a cumpăra arme letale, deşi nu există bani în aceste scopuri în bugetul ţării, iar Guvernul se plânge de lipsa lor pentru a finanţa întreţinerea şcolilor şi spitalelor, pentru repararea drumurilor, creşterea salariilor şi a pensiilor şi pentru alte nevoie sociale”, a afirmat Dodon, criticând intenţia Ministerului Apărării de la Chişinău de a achiziţiona armament letal de la state membre NATO.\n„În Acordul de asociere cu UE problemele de apărare şi securitate nu sunt clar formulate. Pentru Republica Moldova, care ar trebui să-şi păstreze şi să-şi consolideze neutralitatea, acestea sunt importante. Ca preşedinte ales de popor, în calitate de comandant suprem al Armatei, eu sunt împotriva participării ţării noastre la NATO şi la alte blocuri militare, precum împotriva participării soldaţilor şi ofiţerilor noştri la operaţiuni militare. În cazul în care Chişinăul va decide să adere la NATO, putem să uităm de rezolvarea problemei transnistrene. Republica Moldova nu are nicio şansă să-şi păstreze statalitatea dacă nu se reuneşte”, a declarat Dodon, adăugând că majoritatea cetăţenilor Republicii Moldova susţin păstrarea neutralităţii ţării.\nÎn replică, Sturza a declarat că speră că preşedintele Igor Dodon nu va insista ca Armata să fie una slabă şi astfel să se repete scenariul din Ucraina, „unde armata era ţinută intenţionat la un nivel precar de înzestrare”.\n„Regret că domnul preşedinte Dodon nu s-a informat înainte de a include acest subiect pe ordinea de zi, ar fi putut obţine din prima sursa datele corecte, nu speculative, ar fi aflat că o armată se dotează în primul rând cu armament, nu cu bandaje, şi ar fi aflat că Armata Naţională începe sa treacă prin transformări importante şi modernizări”, a declarat ministrul Apărării de la Chişinău, potrivit Mediafax."}