{"id":43103,"title":"Povestea neştiută a fiului lui Iosif Stalin. Putea să îl salveze de la moarte, dar a decis că nu este suficient de vrednic","content":"Iakov Djugaşvili s-a născut în 1907 şi este fiul lui Stalin şi al primei sale soţii. S-a născut în perioada în care Rusia era un impreiu, iar mama sa a murit de tifos la câteva luni după naşterea băiatului. Conform Warhistoryonline, Iakov a fost crescut în mare parte de rudele sale, mătuşile şi bunicile. De la vârste fragede a fost încurajat să meargă în Moscova pentru a studia. Încă din copilăria lui Iakov, băiatul nu se înţelegea cu Stalin. În adolescenţă, Iakov a încercat să se sinucidă în urma unei dispute cu tatăl său. Băiatul s-a ascuns în dormitorul său şi a încercat să se împuşte, însă a supravieţuit. Chiar şi în acest caz, Stalin a încercat să-şi înjosească fiul spunând că nici măcar să se omoare nu poate.\nIakov s-a căsătorit în cele din urmă cu o evreică care era deja căsătorită. În urma acestui gest, Stalin a afirmat că nu doreşte să mai discute cu fiul său deoarece nu aveau nimic în comun. Însă, datorită tatălui său, Iakov a urmat o carieră militară şi a fost ofiţer al Armatei Roşii.\nCând naziştii au invadat URSS-ul, în timpul celui de-Al Doilea Război, Iakov a fost capturat. Majoritatea oamenilor ar crede că un conducător atât de puternic pe cât era Stalin ar fi făcut orice pentru a-şi recupera fiul din braţele inamicilor. Deşi germanii au încercat să negocieze pentru eliberarea lui Iakov în schimbul unui mareşal german sau a nepotului lui Hitler, Stalin a refuzat ambele oferte, spunând că nu este cu nimic mai vrednic decât un mareşal sau precum orice alt fiu din URSS. De fapt, Stalin nu credea că fiul său a fost capturat, ci că acesta s-a predat. În cadrul Armatei Roşii predarea era egală cu trădarea, fapt ce l-a făcut pe Stalin să-şi urască şi mai mult fiul.\nIndiferent de modul în care a ajuns în braaţele inamicilor, Iakov a ajuns în cele din urmă într-un lagăr de concentrare. Naziştii au utilizat acest pretext pentru a-şi întări mesajele propagandistice. Sute de pliante au fost aruncate din avione deasupra soldaţilor sovietici. Pe acestea scria: ''Nu vă vărsaţi sângele pentru Stalin! Propriul său fiu s-a predat! Dacă fiul lui Stalin s-a salvat, nici voi nu sunteţi obligaţi să vă sacrificaţi!''.\nDeşi au existat multe teorii cu privire la moartea lui Iakov, recent a fost descoperit că acesta a fost împuşcat de către un gardian deoarece nu se supunea ordinelor. Stalin a aflat de moartea fiului său cu mult timp înaintea istoricilor şi se spune că acesta a considerat moartea onorabilă, având în vedere situaţia în care se afla. Ofiţerii britanici ce au preluat controlul asupra arhivelor naziste au descoperit un document în care era detaliată moartea lui Iakov. Însă aceste documente ar fi fost modificate de nazişti deoarece în ele este descris faptul că Iakov a fost împuşcat în timp ce încerca să evadeze.\nÎnsă Iakov nu a fost singurul fiu al lui Stalin care a fost supus furiei tatălui. Fratele lui Iakov, Vasili, avea de asemenea o carieră militară în cadrul forţelor aeriene ale URSS-ului, dar a fost supus aceloraşi critici precum cele aduse lui Iakov. În cele din urmă acesta a murit din cauza unui consum excesiv de alcool. Totodată, una dintre soţiile lui Stalin, Nadejda, s-ar fi sinucis din cauza cruzimii soţului său."}