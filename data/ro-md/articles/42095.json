{"id":42095,"title":"Sediu de lux pentru magistrații de la Ungheni. Primul Palat al Justiției din țară a fost inaugurat","content":"„Chiar dacă sunt multe critici pe această dimensiune, ne mișcăm în direcția corectă și o să vedeți că evoluțiile sunt destul de pozitive. Vreau să vă asigur că și în continuare Guvernul va fi deschis în comunicare și va elabora proiecte de lege, astfel încât să fortifice sistemul judecătoresc”, a declarat Pavel Filip.\nMinistrul Justiţiei, Alexandru Tănase, a menționat că sediul Palatului Justiţiei din Ungheni este proiectat şi construit într-o manieră adecvată pentru o instanţă de judecată, ce va conferi solemnitate procesului judiciar, element fără de care justiţia îşi pierde valoarea.\n „Dacă dorim un act al justiţiei corect, trebuie să oferim condiţii pentru a-l efectua şi abia atunci putem cere responsabilitate”, a spus Alexandru Tănase. \nPalatul Justiției de la Ungheni a comasat judecătoriile Ungheni și Nisporeni. Lucrările de construcție au durat trei ani şi au costat aproximativ 60 milioane lei, sursele fiind alocate de către Guvern și cu suport financiar extern."}