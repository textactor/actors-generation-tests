{"id":43412,"title":"Preşedintele Parlamentului European cere investigarea Facebook","content":"Tajani a declarat că aceste acuzaţii arată o „încălcare inacceptabilă a drepturilor de confidenţialitate ale cetăţenilor”, iar „Parlamentul European va investiga şi va trage platformele digitale la răspundere”.\nÎntrebat ce demersuri va face Parlamentul European, biroul preşedintelui a răspuns că nu există încă un plan concret.\nPurtătorul de cuvânt Carlo Corazza a declarat că instituţia aşteaptă mai multe date privind recentele dezvăluiri, iar dacă acestea vor fi demonstrate, atunci reţelele de socializare ar putea reprezenta „o ameninţare la adresa democraţiei”.\nTajani a mai informat că va prezenta această problemă în cadrul unei reuniuni a celor mai importante personalităţi din Parlamentul European.\nParlamentul European nu poate cita reprezentanţii companiilor Facebook şi Cambridge Analytica şi nu îi poate forţa pe aceştia să depună mărturii, însă poate exercita presiune politică.\nParlamentul ar putea lucra la o rezoluţie prin care ar cere Comisiei Europene să ia în considerare opţiuni legislative şi ar putea crea un consiliu de anchetă. Astfel, deputaţii europeni vor obţine mai mult timp în care ar putea să pună presiune pe aceste companii.\nDocumente obţinute de publicaţia Observer şi confirmate de Facebook relevă că, până la sfârşitul anului 2015, compania Cambridge Analytica colecta date online la un nivel fără precedent. Facebook nu avertizase încă utilizatorii şi luase doar măsuri limitate pentru securizarea datelor a peste 50 de milioane de persoane.\nFirma Cambridge Analytica este investigată în Marea Britanie de Parlament şi de autorităţile de reglementare sub acuzaţia unor activităţi ilegale în campania privind referendumul pe tema apartenenţei ţării la Uniunea Europeană."}