{"id":42979,"title":"Coca-Cola încalcă tradiția de 130 de ani și lansează o băutură cu alcool","content":"Băutura Coca-Cola cu alcool este momentan în faza experimentală și va fi lansată pe piața din Japonia în curând. Compania dorește îmbinarea unei băuturi populare japoneze numită „shochu”cu apă carbogazoasă și diverse arome, scrie The Telegraph.\nProdusul va avea un conținut redus de alcool, mai multe arome - de la kiwi la yuzu - și va fi disponibil în magazinele din întreaga Japonie.\nJorge Garduno, președintele Coca-Cola Japonia a declarat: „Aceasta este o băutură la doză care conține alcool, este făcută din shochu și apă carbogazoasă, plus niște arome. Nu am mai experimentat până acum această categorie, a băuturilor ușor alcoolizate, dar acesta e un exemplu că putem explora și alte oportunități. Coca-Cola s-a concentrat întotdeauna pe băuturile non-alcoolice, iar acesta este un experiment modest al unui segment de piață”.\nConceptul de băuturi Coca-Cola cu alcool va rămâne, cel mai probabil, doar în Japonia, fără să se extindă global, datorită pieței japoneze „unice și speciale”, precizează acesta."}