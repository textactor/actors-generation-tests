{"id":43159,"title":"FOTO. VIDEO. Aduceau ilegal din Ucraina pompe de apă, varză chinezească și bomboane. Ce au mai găsit vameșii în bagajele a patru moldoveni","content":"Prima reținere a avut loc pe 8 martie, în capitală. Este vorba despre un locuitor al orașului Chișinău, despre care oamenii legii dețineau informații că este implicat în trafic ilicit cu bunuri, procurate din  Ucraina. Inspectorii Echipelor Mobile au escortat mașina acestuia la sediul biroului vamal Centru pentru efectuarea controlului fizic, în rezultatul căruia au fost depistate mai multe loturi de pompe de apă, fierăstraie mecanice și lanțuri pentru acestea.Cea de-a doua depistare a avut loc pe 10 martie. Oamenii legii au stopat  la intrarea în localitatea Copanca din raionul Căușeni, un vehicul de teren care transporta 2000 kg de varză chinezească fără acte de proveniență. Din cercetările preliminare, s-a stabilit că legumele au fost achiziționate din Ucraina și introduse ilegal în țară prin regiunea transnistreană, cu ocolirea posturilor vamale interne de control, în scopul evitării achitării taxelor prevăzute de legislația în vigoare.\nTot în aceeași zi, inspectorii din a doua linie de control au raportat o reținere a mai multor loturi de bomboane în asortiment, precum și a unor produse de curățătorie, procurate din Ucraina. Bunurile au fost depistate într-un autovehicul, stopat la ieșirea din localitatea Vălcineț din raionul Ocnița.\nCel de-al patrulea caz a fost înregistrat în dimineața zilei de 12 martie, în apropierea localității Căpriana. Obiectul documentării a fost constituit de un lot de sisteme multimedia uzate pentru diverse mărci auto. Dispozitivele erau disimulate printre coletele transportate într-un  autocar de pe  ruta Italia - Republica Moldova și aparțineau unuia dintre pasagerii vehiculului. Totodată, documentat pe acest caz este și conducătorul autocarului, care a admis transportarea bunurilor tăinuite de la controlul vamal.\nCercetările sunt continuate în vederea elucidării tuturor circumstanțelor încălcărilor relevate și aplicării sancțiunilor de rigoare.\n"}