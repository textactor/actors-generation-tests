{"id":43185,"title":"Sportivii moldoveni bat alarma: „Noi nu avem unde a ne antrena!” Cum au reacționat autoritățile","content":"„Suntem în situația în care Sportul Tir cu Arcul din Republica Moldova este distrus de însuși Clubul Sportiv Central Dinamo sub auspiciile căruia se află. Unicul teren pentru Tir cu arcul a fost vândut, fără a oferi sportivilor o alternativă de spațiu pentru antrenament. Peste o lună trebuie să ieșim pe teren pentru a începe pregătirile pentru califcările la Jocurile Olimpice Europene și pentru Jocurile Olimpice de tineret. Noi nu avem unde ne antrena!”, scria pe Facebook sportivul moldovean Dan Olaru.\nPotrivit purtătorului de cuvânt al Primăriei Chișinău, Vadim Brânzaniuc, este vorba de un teren municipal din sectorul Râșcani al Capitalei, aflat în gestiunea Clubului Sportiv Dinamo al Ministerului Afacerilor Interne.\n„Clubul sportiv Dinamo a încheait un contract prin care terenul respectiv a fost dat în arendă unui agent economic”, a spus Vadim Brânzaniuc.\nPurtătorul de cuvânt MAI, Alina Zbancă, a confirmat aceste informații. Totodată, ea susține că actuala conducere a MAI nu are nicio legătură cu acea înțelegere privind arendă, iar agentul economic în cauza ar avea două dosare penale.\n„Terenul respectiv a fost dat în arendă unui agent economic în anul 2014, atunci când la conducerea MAI erau alți oameni. A fost dat în arendă pentru că acolo agentul respectiv urma să construiască niște terenuri sportive”, a spus purtătorul de cuvânt MAI, Alina Zbancă.\n„Clubul Sportiv Dinamo sau MAI nu i-a permis agentului economic să facă lucrări de defrișare sau să construiască ceva acolo anul ăsta. Agentul respectiv a început lucrarile având acordul celor de la Spații Verzi. Nu există absolut niciun act semnat de Dinamo sau MAI prin care ar permite agentului economic sa facă aceste lucrari”, a precizat oficiala.\n„Din câte noi cunoaștem, agentul economic respectiv are două dosare penale. Inclusiv există o investigație făcută de serviciul protecție internă si anticorupție MAI. Urmează să cunoaștem mai multe detalii. Noi o să intervenim. Noi nu suntem de acord cu această situație. Terenul nu este vândut de Dinamo. Dinamo nici nu are dreptul sa-l vândă. Este un teren al Primariei”, a mai spus Alina Zbancă.\nLucrările de defrișare inițiate de un agent economic pe strada respectivă.\nPotrivit unei postări publice al blogger-ului Eugen Luchianiuc, este vorba de agentul economic SRL RUMAL-IMPEX.\nFondatorul acestei afaceri nu a fost de găsit pentru a răspunde la întrebările jurnalistului AGORA.\nNici președintele Federației de Tir cu Arcul din Republica Moldova nu a venit cu precizări cu privire la situația în care s-au pomenit sportivii moldoveni."}