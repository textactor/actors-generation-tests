{"id":42930,"title":"Administrația Smokehouse nu a depus cerere pentru prelungirea autorizației de noapte, susține Pretura Centru","content":"„Nu au avut o cerere înregistrată în cancelaria noastră, nu au o atare cerere despre prelungirea programului de lucru”, ne-a spus Eugenia Graur.\n„Ei solicită prelungirea programului. Pentru a obține autorizația nouă e necesară coordonarea Preturii. Am fi examinat în baza faptelor, dar acum discutăm niște vorbe doar și presupuse înțelegeri dintre persoane. Dacă dumnealor au probe, chiar îi rog să facă oficial o cerere, o atenționare și noi vom iniția o anchetă de serviciu”, a mai spus funcționara.\nPotrivit Smokehouse, printre argumentele prezentate, Pretura citează un pretins conflict cu vecinii, dintre care toți sunt reprezentanți ai companiilor ce activează în aceeași clădire și au dat acordul în scris pentru ca localul să activeze în aceeași incintă.\nAdministrația Smokehouse „consideră refuzul de a extinde autorizația precedentă ca fiind în cel mai bun caz o interpretare subiectivă a legii și în cel mai rau caz o încercare deliberată pentru extorcare de mită. Din acest motiv, Smokehouse se va închide la 22:00 începând cu 5 martie 2018, în conformitate cu noua autorizație”.\n"}