{"id":43300,"title":"ZdG: Caritate democrată cu ajutoare umanitare din Olanda. De la copiii olandezi - la un deputat milionar","content":"La 26 februarie 2018, deputatul Oleg Sârbu, deşi nu apare în lista celor care au primit ajutor umanitar, ajutat de colegi de partid, împarte cutiile fundaţiei olandeze în scopuri politice într-un sat din r. Edineţ, notează sursa citată.\n26 februarie 2018. Oleg Sârbu, deputat pe listele Partidului Democrat din Moldova (PDM), scrie pe o reţea de socializare că, în cadrul audienţei săptămânale a cetăţenilor din raionul Edineţ, a avut mai multe întâlniri cu locuitorii satului Hancăuţi. Alesul poporului menţionează că a fost însoţit de Iurie Garas, preşedintele raionului din partea PDM, Aliona Pistruga, preşedinta organizaţiei de femei Edineţ a PDM, dar şi de Ghenadie Cucu, coordonatorul secretariatului geneneral al PDM Edineţ. „Am ţinut să merg în timpul vizitei la instituţiile de învăţământ, gimnaziul şi grădiniţa de copii din localitate, unde am discutat cu cadre didactice, dar şi cu discipoli despre reuşitele, dar şi problemele lor”, puncta Oleg Sârbu pe acea reţea de socializare, profilul căruia a apărut, întâmplător sau nu, la doar câteva săptămâni după ce Vladimir Plahotniuc, liderul PDM, anunţa introducerea în R. Moldova a sistemului de vot uninominal, transformat ulterior în sistem mixt, care presupune că, în următorul legislativ, vor accede cel puţin 50 de deputaţi aleşi direct de cetăţeni.\nMesajul deputatului Oleg Sârbu a fost ilustrat cu mai multe fotografii. În una din ele, alesul poporului şi colegii săi cară cutii cu daruri pentru copiii din sat. Mesajul, dar şi gestul acestora a fost urmat de like-uri, share-uri şi multe cuvinte de laudă şi de recunoştinţă. „Bravo”, „Super”, „Vă mulţumim mult pentru ce faceţi, pentru copilaşii noştri foarte bucuroşi că au primit un cadou de la dl Oleg Sârbu”, „Asemenea oameni merită aleşi în Parlament”, „Bravo. Să vă dea bunul Dumnezeu sănătate pentru bunătatea care o aveţi” - sunt doar câteva dintre reacţiile internauţilor la gestul deputatului. Acesta a apreciat mesajele de mulţumire şi le-a transmis oamenilor că „doar împreună putem face lucruri frumoase”. Un părinte care a fotografiat pachetul primit a postat fotografia pe internet, mulţumindu-i deputatului Sârbu. În imagine se văd cărţi de colorat, caiete, dar şi un săpun, fabricat şi comercializat de o reţea de magazine din Olanda.\n"}