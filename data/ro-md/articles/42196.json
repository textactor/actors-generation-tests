{"id":42196,"title":"Un grup de experți acuză ANRE de lipsă de transparență. Care este poziția oficială a agenției","content":"Pentru a calcula tariful la gaze, ar trebui să fie luate în seamă costurile de bază, susține expertul în energetică, Sergiu Tofilat. Potrivit lui, acestea nu au fost publicate.„Costurile de bază se referă, în primul rând, la întreținerea și exploatarea rețelelor. […] Această infrastructură trebuie întreținută, trebuie să fie procurate materialele, să existe personal calificat. Costurile de bază se aprobă o dată la cinci ani în primul an, atunci când este aprobată metodologia. La noi metodologia a fost aprobată în 2014, respectiv, începând cu 2015, ANRE trebuia să aprobe costurile de bază. Aceste costuri nu sunt publicate și noi nu cunoaștem ce va lua ANRE ca baza de calcul la tarife”, a spus expertul în energetică, Sergiu Tofilat.O altă neclaritate ține de indicatorii cursului valutar utilizați de ANRE, susține ex-vicepreședintele Curții de Conturi, Tudor Șoitu.\n„Am urmărit și am estimat calculele SA „Moldovagaz”. […] Este nevoie să verificăm în ce măsură a fost aplicat costul de procurare a gazului la frontieră și cursul valutar. Din motive nu prea clare, „Moldovagaz” aplică, cu trimiterea la Ministerul Economiei, pe parcursul anului 2018, cursul valutar prognozat de 17,68 lei, în condițiile în care, în prezent, noi avm o descreștere a cursului valutar cu peste 14%, ceea ce înseamnă o reducere a costului de procurare a gazului de un leu, [ceea ce ar însemna] o reducere de 3% în cuantumul tarifului”, a spus ex-vicepreşedintele Curţii de Conturi, Tudor Șoitu.Poziția oficială a ANRE a fost exprimată de către ofițerul de presă al organizației, Galina Sănduță:\n„Agenția Națională pentru Reglementare în Energetică va aproba tarifele conform legii și metodologiei în vigoare, în termeni proximi, după finalizarea analizei datelor referitoare la cererea depusă de către operator”, a spus oficiala. "}