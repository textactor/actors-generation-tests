{"id":42771,"title":"Reforma justiției, înțelegeri de cartel, declarațiile de Unire și alte subiecte de actualitate abordate de șeful Delegației UE","content":"Implementarea reformelor. Peter Michalko a vorbit despre conculziile Consiliului de Afaceri Externe al UE cu privire la Republica Moldova. „Este o exprimare balansată despre ceea ce s-a făcut și ceea ce încă trebuie să fie făcut în următorii doi ani. Sunt exprimate aprecieri pentru acele reforme care într-adevăr au fost implementate, mai ales în domeniul economic. Dar, în același timp, este și o listă de așteptări în domenii foarte importante, cum ar fi sectorul justiției. Acolo nu s-a întâmplat mult ”, a declarat Michalko.\nProblemele din sistemul justiției. Michalko a menționat „folosirea excesivă a măsurilor de reținere, arestările, dosarele care se deschid foarte des în scopurile ce țin de interese politice, la toate nivelurile” printre principalele probleme, care trebuie înlăturate. „Sunt reforme care încă trebuie făcute pentru ca independența justiției să fie una reală. Trebuie să fie schimbat sistemul de numire și evaluare a judecătorilor. Trebuie să fie schimbări în ceea ce privește Consiliul Suprem al Magistraturii, care trebuie să fie o autoritate independentă. Acele decizii care se fac trebuie să fie luate fără nicio suspiciune de lipsa de independență”.\nAsistența UE. „Dacă precondițiile politice ce țin de standarde democratice și procesul electoral nu sunt respectate, Republica Moldova riscă să piardă asistența macrofinanciară”.\nCând va fi eliberată prima tranșă din asistența macrofinanciară. „Nu sunt fixate niște date concrete. Știm că, după evaluarea, poate fi eliberată prima tranșă. Daca evaluarea va fi una pozitiva, asta se va întâmpla în primul semestru al anului. Pentru alte două tranșe, Memorandumul de înțelegere stipulează că trebuie să treacă trei luni între tranșe”.  \nPosibila înțelegere de cartel de pe piața publicității. „Am văzut că sesizarea respectivă a fost înregistrată la Consiliul Concurenței și așteptăm ca acest caz să fie rezolvat. Rolul Consiliului Concurenței în acest domeniu face parte din condițiile din memorandumul de înțelegere pentru asistența macrofinanciară, punctul 26. Așteptăm ca acest caz să fie rezvolat în spiritul libertății […] Dacă există carteluri, ele trebuie să fie pedepsite și dezbinate după lege. Trebuie să fie condiții pentru existența nu numai celor mari și puternici, dar și a celor mai mici, liberi și independenți”.\nDeclarațiile simbolice de Unire, adoptate în mai multe localități. „Fenomenele care sunt marginale, care pot să provină din inițiative individuale, în contextul local, mai ales când vin date istorice, nu pot să reprezinte un punct de referință serios dacă vorbim despre relația dintre Uniunea Europeană și țările partenere”, a spus Michalko.\n"}