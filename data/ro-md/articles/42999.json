{"id":42999,"title":"Valeriu Munteanu, despre zvonurile că ar candida la Primăria Chișinău: Eu am fost deja primar, cunosc bucătăria","content":"„După ședința CEC ne vom convoca, vom discuta multilateral situația lui Chirtoacă, situația noastră, din primărie. Responsabilitatea noastră e foarte mare. Când Chirtoacă și-a dat demisia, am simțit povara păstrării Capitalei în mâini democratice”, a precizat Munteanu.Întrebat dacă neagă că se va înscrie în cursă, Munteanu a declarat că a mai fost deja primar, la Floreni.\n„Eu am fost deja o dată primar ales, cunosc această bucătărie, știu asta și ca deputat, am fost autor al multor proiecte de legi în domeniu. Am văzut mulți candidați care se lansează, dar eu am fost și rămân, întâi de toate, membru al unei echipe. Lucrurile mari se fac cu răbdare. Vom analiza situația la PL și în timp util vom anunța candidatul. Important e ca acest om să aibă și voințe politice și să priceapă bucătăria Capitalei. A doua zi după alegeri, omul nu trebuie să vină la muncă și să nu știe ce să facă”, a subliniat Munteanu.\nAmintim că primul candidat care și-a anunțat participarea în scrutinul local a fost Andrei Năstase. Pe data de 12 martie, CEC urmează să decidă data alegerilor care, cel mai probabil, vor avea loc pe 20 mai."}