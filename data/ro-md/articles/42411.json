{"id":42411,"title":"Regrete de primar demisionar. Dorin Chirtoacă, despre activitatea sa: „Nu sunt mulțumit. Aș fi vrut să fac mai mult”","content":"„Numai cine nu muncește, nu greșește. Am și eu greșeli. Sunt lucruri de care îmi pare rău. Nu am reușit să le fac pe toate, nu le-am făcut cum am vrut. Sunt proiecte eșuate, cum ar fi mansardele. O durere pentru mine este că abuzul de încredere mă costă cel mai mult acum”, a declarat Dorin Chirtoacă.\nPrimarul demisionar este convins că adevărul se ascunde undeva la mijloc, și doar locuitorii capitalei sunt în măsură să îl judece.\n„Paharul, jumătate plin, jumătate gol. Cum vrem să-l vedem? Acum să-mi pun cenușă în cap? Oricum am dosare, toți o să mă critice. Rămân ultimul lanț”, susține Chirtoacă.\nChiar și așa, Dorin Chirtoacă este convins că sub conducerea sa, municipiul Chișinău a suferit schimbări radicale.\n„Am luat orașul în 2007, am achitat niște datorii, am realizat niște proiecte de dezvoltare. În suburbii am investit. Sunt schimbări în comparație cu 2007. Nu sunt mulțumit. Aș fi vrut mai mult”, susține primarul demisionar."}