{"id":42819,"title":"Gata cu ieftinirile false? Alina Zotea propune ca reducerile la mărfuri să fie reglementate legal","content":"Publicitatea vânzării cu preț redus va trebui să întrunească anumite condiții, scrie autoarea. Aceasta va conține prețul de vânzare cu reducere, data de debut a vânzării și durata ei, limita stocului disponibil în număr exact și cota procentuală exactă pentru fiecare produs supus reducerilor, dacă e vorba de o categorie largă de mărfuri.\nDeputata subliniază că publicitatea reducerilor de preț trebuie să se refere doar la mărfurile în stoc, iar produsele trebuie cu adevărat să existe în vânzare.\nMagazinele vor afișa reclame cu inscripția „reduceri totale” doar în cazul în care reducerile se aplică pentru absolut fiecare produs, iar orice marfă va trebui marcată cu o cotă procentuală de reducere.\nZotea propune interzicerea difuzării publicității generaliste, care anunță „reduceri până la X procente”. De asemenea, deputata propune instituirea unui preț de referință de la care se va aplica reducerea. Acesta trebuie să fie cel mai scăzut preț al produsului vândut în acel magazin în ultimele 45 de zile. Anume de la acest preț și va fi aplicată ieftinirea ulterioară.\nOrice anunț de reduceri care nu va porni de la prețul de referință va fi considerat publicitate neadecvată și va fi pedepsită.\nPotrivit Alinei Zotea-Durnea, proiectul său vine să combată fenomenul reducerilor false sau a reducerilor ce nu corespund publicității afișate.\n„Deseori, unii comercianți majorează peste noapte prețurile de vânzare ale unor produse pentru a afișa și prezenta, în ziua reducerilor, un preț anunțat în publicitate. În realitate, însă, prețurile rămân practic aceleași, iar consumatorul este dus în eroare”, scrie autoarea. Astfel, ea afirmă că proiectul său va oferi o bază legală pentru a pedepsi încălcările în domeniu și vine să ajute consumatorul."}