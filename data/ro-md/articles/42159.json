{"id":42159,"title":"Sentință rară în China: O dădacă a fost condamnată la moarte","content":"Tatăl copiilor, Lin Shengbin, se afla într-o călătorie de afaceri când a avut loc tragicul incident. El a lăudat pe blogul său decizia instanței de a o condamna la moarte pe dădacă: „În sfârșit, diavolul a fost pedepsit prin lege. Am fost torturat zi și noapte, în ultimele 200 de zile. Astăzi, iată că s-a dat în sfârșit decizia”.\nCazul a fost mediatizat și tratat pe larg de presa chineză, în condițiile în care numeroase familii care fac parte din clasa mijlocie au angajate bone din mediul rural, care au grijă de copii cât timp părinții sunt la serviciu, gătesc și fac curat.\nLin Shengbin, un om de afaceri de succes, trăia cu familia într-un apartament de 3 milioane de dolari, în centrul orașului Hangzhou, capitala tehnologiei din China.\nDădaca fusese angajată de familie în 2016. Femeia era dependentă de jocuri de noroc și juca toți banii pe care îi câștiga de la familie, ba mai mult, aceasta ar fi amanetat mai multe bijuterii ale familiei, pentru a face rost de mai mulți bani.\nÎnainte să dea foc apartamentului, femeia a căutat pe internet mai multe informații despre cum să provoace incendiul, dar și dacă riscă să ajungă la închisoare, în caz că va fi prinsă. De asemenea, ea a furat bunuri în valoare de 28.000 de dolari din locuință, printre care bijuterii și ceasuri, iar familia îi mai împrumutase alți 18.000 de dolari.\nDădaca a început prin a da foc cărților din living, dar când incendiul a început să se extindă incontrolabil, femeia a fugit din apartament, lăsându-i în casă pe cei trei copii, doi băieți și o fetiță, și pe mama lor.\nÎntr-o scrisoare făcută publică în timpul procesului, bona și-a exprimat regretul pentru fapta ei și a declarat că dacă „moartea mea ar face lucrurile să fie ca la început, atunci sunt dispusă să îmi accept condamnarea”.\nGuvernul din China susține că pedepsele cu moartea au devenit foarte rare, în ultimii ani, însă nu a dat statistici care să arate câți oamenii sunt condamnați la moarte anual. New York Times scrie că, în continuare, China execută mai mulți prizonieri decât orice altă țară din lume."}