{"id":43507,"title":"Flashmob: Tinerii din Partidul Liberal spun că au găsit diploma de BAC a lui Chiril Gaburici","content":"„În ultima vreme, deputații Partidului Liberal și, în special, Valeriu Munteanu au tot vorbit despre lipsa diplomei de bacalaureat a domnului Chiril Gaburici. După ce ei au epuizat toate demersurile către instituțiile abilitate, am înțeles că diploma dumnealui putem să-o cautăm în altă parte. Am plecat s-o cautăm și am găsit-o la Piața Centrală. Are o medie foarte bună - 10,99. Este și ștampila doamnei ministru Monica Babuc, este ștampila domnului președinte al Comisiei, Vladimir Plahotniuc, chiar și data eliberării, 31 februarie 2018”, a spus liberalul Ilie Crețu.\n„Când am procurat-o de la Piață, am aflat că ele merg în set, ți se mai dă una cadou. I-am adus două diplome, una o va prezenta opiniei publice, iar cealaltă o va pune acasă”, a adăugat tânărul.\nPotrivit acestuia, scopul flashmobului este cel de a sensibiliza opinia publică cu privire la ceea ce el a numit „neadevărurile” cu care au fost prinși anumiți funcționari publici.Anterior, ministrul Economiei s-a referit la acest subiect chiar în plenul Parlamentului.\n„Eu am răspuns de nenumărate ori la întrebarea cu diploma, nu doar eu ci și organele de drept. Care e motivul unor personaje de a ține în viață această temă, acest subiect? Nu vreau să-l alimentez. Fiecare dintre noi decide ce subiect îl interesează mai mult. Eu cred că în cazul relației noastre trebuie să vă intereseze situația în economie. Când am acceptat să revin în politică, mi-am dat seama că va fi mizerie care va fi turnată în capul meu. Și eu sunt ok. Eu am creat companii foarte mari, companii mici, proiecte. Nimeni n-o să-mi poată lua ce am în cap și în inimă. Bagajul meu și experiența mea îmi permit să le construiesc de la zero”, a declarat Gaburici. "}