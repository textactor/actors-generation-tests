{"id":42153,"title":"Reconstruirea Irakului va costa aproximativ 88 de miliarde de dolari","content":"Sectorul locuinţelor are cea mai urgentă nevoie de fonduri, a mai precizat oficialul guvernamental irakian.\nReprezentanţii din întreaga lume, în special ţările dezvoltate, Orientul Mijlociu, donatori internaţionali, ONU şi agenţii globale de asistenţă umanitară, participă luni la Conferinţa Internaţională pentru Reconstruirea Irakului.\nDiscuţiile vor viza alocarea de fonduri pentru reconstruirea ţării devastate de război şi asigurarea unor fonduri de urgenţă pentru milioanele de bărbaţi, femei şi copii afectaţi de confruntările comunităţii internaţionale cu organizaţiile teroriste Al-Qaida şi Stat Islamic.\nPe agenda evenimentului se mai află subiectele reabilitării psihologice şi sociale din Irak, creşterea nivelului de educaţie, îmbunătăţirea sistemului de sănătate.\nOrganizaţiile neguvernamentale prezente la conferinţa internaţională din Kuweit au convenit să aloce 330 de milioane de dolari sub formă de ajutor umanitar către Irak.\nStatele Unite, care conduc o coaliţie internaţională de susţinere a Irakului în lupta împotriva Stat Islamic, nu-şi vor lua niciun angajament financiar în cadrul evenimentului de luni, potrivit oficialilor americani.\nMahdi al-Alaq, secretarul general al Consiliului de Miniştri din Irak, a declarat că naţiunile ar putea ajuta şi dacă vor acţiona ca garant în faţa unor creditori, astfel încât Irakul să obţină împrumuturi cu dobândă mică pentru finanţarea proiectelor de infrastructură.\nAproximativ 138.000 de locuinţe din Irak au fost distruse în urma confruntărilor violente din ultimii ani, iar peste 2,5 milioane de cetăţeni irakieni au fost strămutaţi, conform datelor guvernului de la Bagdad."}