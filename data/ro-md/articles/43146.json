{"id":43146,"title":"VIDEO. CEC a respins pentru a doua oară înregistrarea grupului de inițiativă anti-mixt","content":"Potrivit președintelui Alina Russu, la verificarea corectitudinii actelor de identitate înscrise și a copiilor prezentate, CEC a constatat mai multe semnături care nu corespund, precum și acte cu termene de valabilitate expirate și declarații semnate la o altă dată decât cea de constituire a grupului de inițiativă, care a avut loc pe 11 februarie. Potrivit Alinei Russu, dintre cele 822 de semnături prezentate, mai puțin de 800 sunt veridice.\n„Comisia va opera cu prevederile Constituției, Codului Electoral, legii privind actele legislative, a jurisdicției constituționale, precum și a actelor internaționale în domeniu. [...] CEC a constatat neonformități, printre care și necorespunderea cu codul bunelor practici în materie electorală. Prevederile legislației electorale nu trebuie amendate decât cu cel puțin un an înainte de alegeri. Comisia de la Veneția a explicat foarte clar că stabilitatea dreptului e un element important și esențial al procesului electoral și a unui stat democratic.\nPropunerea de inițiere a modificării sistemului electoral are loc cu mai puțin de un an înainte de alegeri, ceea ce duce la neglijarea reglementărilor internaționale”, se arată în proiectul de hotărâre dat citirii de Alina Russu.\nMai mult, potrivit proiectului, hotărârea Curții Constituționale din 27 iulie 2017 statuează că rămâne la discreția Legislativului să decidă oportunitatea organizării unui referendum republican.\n„Comisia ajunge la concluzia privind imposibilitatea înregistrării grupului în cauză”, a spus președintele CEC, Alina Russu, înainte de a propune supunerea la vot a respingerii grupului de inițiativă. \nPropunerea a fost huiduită de către membrii grupului de inițiativă prezenți în sală. Președintele grupului, Ștefan Gligor, a calificat-o drept „o rușine”.\nPropunerea membrului CEC, Sergiu Gurduza, de a introduce în textul proiectului de hotărâre mențiunea unei decizii anterioare a Curții Constituționale, care a statuat că Parlamentul nu poate devia de la spiritul Constituției, a fost susținută de cinci membri ai CEC.\nGurduza, care s-a prezentat la ședință având înfășurată la încheietura mâinii o hârtie pe care scria „PROTEST”, a mai propus și includerea în textul proiectului de hotărâre a altor propuneri, însă aceste nu au fost susținute. Printre acestea a fost și precizarea că modificarea sistemului electoral a fost făcută cu neglijarea recomandărilor Comisiei de la Veneția.\nMembrul CEC, Vasile Gafton, a criticat proiectul de hotărâre, despre care a spus că nu conține temeiuri juridice care ar sta la baza respingerii înregistrării grupului de inițiativă. Gafton a anunțat că va scrie o opinie separată la proiect.\nÎn timpul dezbaterilor, Vladimir Șarban a declarat că nu va vota proiectul de hotătâre întrucât nu i s-a dat suficient timp pentru a o analiza, și a părăsit sala de ședințe.\nLa rândul său, Sergiu Gurduza a anunțat că este împotriva proiectului de hotărâre propus și a adăugat că va atașa la document o opinie separată. „Voi solicita ca aceasta să fie publică. Nu vreau să-mi fie rușine de opinia mea separată, așa cum ar trebui să le fie celor care votează această hotărâre”.\nLa 12 ianuarie 2018 CEC a respins pentru prima oară înregistrarea grupului de inițiativă privind inițierea referendumului republican legislativ de anulare a sistemului electoral mixt.\nAmintim că majoritatea parlamentară a votat, în luna mai 2017, modificarea sistemului electoral din Republica Moldova. Astfel, sistemul proporțional a fost înlocuit cu cel mixt.\n"}