{"id":43635,"title":"Partidul USR din România va participa la Marea Adunare Centenară de la Chișinău","content":"Potrivit unui comunicat de presă publicat pe site-ul USR, formațiunea „susține și se alătură oricărui demers care poate duce la dezvoltarea Moldovei”.\n„Este o ocazie deosebită deoarece împlinim primii 100 de ani de înfrățire. Prezența USR la Marea Adunare Centenară este una firească dat fiind că împărțim o istorie, cultură și identitate comună. Dar mai ales că în urmă cu câteva zile am avut ocazia de a mă întâlni cu mai mulți primari din Republica Moldova care au subliniat cât de important este pentru ei să aibă sprijinul nostru în special în parcursul european și euroatlantic. Un sprijin pe care îl vom arăta fără echivoc oricând va fi necesar. Duminică în întâlnirea cu oficialii de la Chișinău voi reitera susținerea pe care USR o are pentru dezvoltarea democratică și în spiritul valorilor europene”, a declarat președintele USR, Dan Barna.\nUniunea Salvați România a fost înființată în anul 2016. Este un partid parlamentar și a treia forță politică din România."}