{"id":42480,"title":"Un sponsor PD și un ex-comisar care a tamponat mortal un copil de 12 ani, numiți șefi la Primăria Chișinău","content":"Câțiva ani în urmă, Ziarul de Gardă scria că Axentiev a activat mult timp în cadrul MAI, fiind implicat în mai multe scandaluri.\nÎn 2001, acesta a lovit cu maşina, mortal, o fetiţă de 12 ani. Presa scria atunci că maşina poliţistului Axentiev se deplasa pe str. Vasile Alecsandri, pe banda pe care circula doar transportul public. La câţiva metri de staţia de troleibuz, el a lovit în plin fetiţa, care a decedat. Examinarea dosarului a fost încetată şi reluată de câteva ori, dar Axentiev a scăpat de fiecare dată. Mama fetei declara atunci pentru presă că procuratura a efectuat ancheta tendenţios, muşamalizând cazul. Axentiev, după accident, nu doar că a scăpat nepedepsit, dar a şi fost avansat. Înainte de a ajunge comisar de Chişinău, a fost o vreme comisarul sectorului Buiucani şi apoi şef al mai multor direcţii din cadrul MAI. Axentiev a fost şi protagonistul mai multor scandaluri de presă, fiind mai mereu partenerul de ceartă al primarului de Chişinău, Dorin Chirtoacă, căruia de multe ori refuza să-i îndeplinească ordinele.\nAgora a scris în 2016 că Maiduc a fost cel care a oferit PD-ului cei mai mulți bani - nici mai mult, nici mai puțin, 500.000 de lei. În 2013, Adevărul Moldova scria că Vladimir Maiduc este proprietarul complexului de odihnă \"Forest Club\", din Ialoveni, dar şi a câtorva firme din România.\nMaiduc a plecat de la MAI în 2003, atunci când i-au fost aduse mai multe acuzaţii. În 2002, ziarul \"Accente\" scria că Vladimir Maiduc, pe atunci adjunct al şefului Poliţie Criminală a MAI, ar fi fost suspectat de comiterea unor crime grave: escrocherii prin şantaj, fabricarea probelor penale, exces de putere etc. Acesta neagă toate acuzaţiile, precizând că a atacat publicaţia în instanţă şi a câştigat procesul.\nAcesta s-a întors la MAI în 2013, după ce a lipsit zece ani din poliție, fiind numit în funcție de ministrul de atunci, Dorin Recean. Un an mai târziu, în 2014, Realitatea.md scria că Maiduc a plecat cu scandal de MAI. Ultimile informații despre Maiduc lansate în spațiul public apar în 2014. Ultima știre care îl vizează este semnată de Europa Liberă, reporterii anunțând că Maiduc, „eliberat din funcţie în februarie 2014 pe fundalul unei controverse, a lansat miercuri o asociaţie care îşi propune să divulge actele de corupţie în care ar fi implicaţi demnitari publici şi instituţiilor de stat. Asociaţia Contra Corupţie a fost înregistrată încă în luna august la Ministerul Justiţiei”."}