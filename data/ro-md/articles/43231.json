{"id":43231,"title":"Batrîncea, despre harta României Mari pe care a rupt-o în Parlament acum trei ani: Prin gestul radical, am atras atenția la o problemă","content":"„Dese ori, unele fapte pe care le comitem sunt rupte din context, după cei trei ani care au trecut. Și atunci și acum lupt împotriva propagandei. Atunci era o situație când conform ordinului ministrului Educației de atunci, Corina Fusu, au fost transmise mai multe materiale - care pentru mine și mai mulți sunt materiale de propagandă - pentru a fi folosite în școli: panglici, foi rulante. Atunci am solicitat audierea doamnei Fusu ca să vedem în baza a ce a semnat ea acest ordin, de ce copiilor li se impune o anumită propagandă. Procesul educațional e apolitic, așa trebuie să fie. Atunci majoritatea parlamentară a refuzat audierile, doamna Fusu nu s-a prezentat și am recurs la acest gest. Consider că face parte din viziunea mea și nu am schimbat absolut nimic. Pledez pentru un stat suveran. Nu e un gest adresat României actuale. Era o hartă a României Mari, un stat inexistent și nu este bine când cineva îl promovează în R. Moldova”, a spus Batrîncea.\nÎntrebat dacă nu-i pare că ar putea ofensa pe cineva cu acest gest, Batrîncea a spus că deși „e radical pentru un deputat în Parlament”, asta a fost o metodă „de a atrage atenția asupra politizării procesului educațional”.\n„Harta mi-a fost transmisă de la Ocnița, unde oamenii erau revoltați de ce primesc un asemenea material cu semnătura ministrului Educației. Prin așa modalitate mai excentrică am atras atenția la o problemă majoră, pentru mine”, a subliniat deputatul."}