{"id":43484,"title":"Magistratul Oleg Melniciuc ar fi cercetat pentru mită de 100.000 de euro. El spune că nu știe nimic","content":"Portalul deschide.md scrie că procurorii anticorupție au pe masă un dosar pornit în baza unui denunț în acest sens, făcut de către Viorel Stoianov, agent imobiliar, fost executor judecătoresc. \nSursele la care face referire instituția de presă, fără a le divulga numele, spun că denunțul ar fi fost depus în primăvara anului trecut și că el ar avea legătură cu un imobil de pe strada Kiev din Capitală, demolat în baza unor decizii ale Judecătoriei Râșcani.\nZdG l-a telefonat pe Melniciuc. „Nu cunosc așa ceva. Nu cunosc nimic despre asta. Nu am fost chemat la procuratură. Nu cunosc”, a declarat magistratul.\nProcuratura Anticorupție confirmă însă existența dosarului. „Este un dosar penal deschis pentru trafic de influență. Dlui figurează ca învinuit. S-a spus că e vorba de mită, dar nu, este trafic de influență. Dacă vorbim de trafic de influență atunci e vorba de intermediere. Deja din februarie dlui figurează ca învinuit.  Dlui cunoaște despre calitatea pe care o are”, a declarat Anastasia Mihălceanu, purtătoarea de cuvânt a Procuraturii Anticorupție.\nMelniciuc mai are un dosar pentru îmbogățire ilicită, deschis la solicitarea procurorului general în vara anului 2017."}