{"id":43559,"title":"În 70% dintre fântânile din R. Moldova apa nu este sigură","content":"Potrivit sursei citate, în 2017 din sursele de alimentare cu apă din ţară au fost preluate şi examinate 12394 de probe. „Din probele preluate de specialişti din sistemul centralizat de alimentare cu apă, circa 28 la sută au fost neconforme la parametrii microbiologici şi 63,4 % la parametrii chimici.  În mare parte nereguli au fost depistate la sondele arteziene, apa din acest surse a depăşit limitele de fluor şi bor. Situaţia cea mai nefavorabilă la capitolul alimentare cu apă a fost înregistrată în raioanele Anenii Noi, Căuşeni, Făleşti, Ştefan Vodă, Ungheni, Râşcani, Hânceşti şi Orhei”, a spus medicul igienist Maxim Mogorean, şeful secţiei Supravegherea Sănătăţii Mediului de la ANSP.\nEl a specificat că în anul curent ponderea populaţiei cu acces la surse de apă sigure în Republica Moldova este de 67%. În sectorul urban situaţia este mai bună, peste 97 la sută din cetăţeni au acces la apeduct, iar în sectorul rural circa 43%.\nConform sursei citate, aproape 60 la sută din populaţia de la sate utilizează pentru consumul curent apa din fântâni. Probele preluate din aceste surse au arătat că în 73 % din fântâni apa este neconformă."}