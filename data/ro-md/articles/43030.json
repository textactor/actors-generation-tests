{"id":43030,"title":"FOTO. Consiliera care sparge normele în școală: Băieții pot croșeta, iar fetele pot sculpta","content":"În cele mai multe școli din Moldova, fetele și băieții din clasele gimnaziale sunt împărțiți în grupe de fete și grupe de băieți la disciplina „Educația tehnologică”, în cadrul căreia sunt predate diferite meserii. Băieții învață, în principal, lucrul cu lemnul, iar fetele - arta acului, croșetarea și gătitul.\nCând opțiunile educaționale ale fiicelor sale au fost limitate în același fel cum erau și ale ei, decenii în urmă, Svetlana Mantea a decis să schimbe această situație. După consultarea cu reprezentanții Ministerului Educației, ea a descoperit că actele normative nu impun segregarea fetelor și băieților la educația tehnologică. „Dacă legea nu interzice grupurile mixte, atunci de ce ne mai punem ochelarii și nu vedem, mergem toți pe un drum bătătorit”, se întreabă Mantea.\nAcum, elevii școlii din Cobâlea pot alege ce meșteșug vor să învețe. Potrivit consilierei Mantea, aceasta este singura școală din raionul Șoldănești în care există grupuri mixte la educație tehnologică și una dintre puținele școli din țară.\nIlie este elev din clasa a opta. El s-a transferat la școala din Cobâlea în septembrie 2017. „În școala precedentă, clasele erau separate, băieți aparte și fetele aparte. Fetele se ocupau cu arta acului și împletitul, iar băieții mai mult cu lemnul”, explică el. „Aici grupurile sunt mixte, eu am ales să împletesc. Acesta este un lucru frumos, să confecționezi ceva tradițional din timpurile străvechi. Toți ar trebui să aibă posibilitatea de a face ceea ce le place, indiferent dacă sunt băieți sau fete”, spune Ilie.\nȘi alți elevi sunt de aceeași părere.\n„Înainte era greu, greu mă descurcam cu cusutul. Nu aveam răbdare”, spune Maria. „Îmi place mult mai mult să lucrez cu lemnul și mă bucur de această schimbare.”\nUn alt elev din clasa a opta, Sergiu, spune: „Se vede că școlii îi pasă de alegerea noastră, de ce ne place nouă să facem. Noi am făcut această alegere și suntem fericiți pentru ea. În timpul lecției, nu este nicio diferență între ceea ce fac băieții și fetele, toți lucrăm la meșteșugul nostru”.\n„Nu era corect ca elevii să fie împărțiți în bază de gen la această disciplină. În societatea noastră, divizarea rolului femeilor și bărbaților încă s-a păstrat foarte mult și este greu să convingi oamenii să gândească altfel”, explică Ala Ababii, profesoară de educație tehnologică.\nConsiliera Mantea recunoaște că schimbarea mentalității tradiționale ia timp și perseverență. Pentru a încuraja și alte școli din țară să spargă stereotipurile de gen în domeniul educației, ea a împărtășit această experiență pozitivă cu directorii și directoarele altor școli din raion.\n„Înainte de programul de mentorat, viața mea era foarte diferită. Nu aveam încredere, îmi era frică să ies în evidență și să-mi asum un rol principal. Mentorele mele m-au ajutat să mă regăsesc și am descoperit că am un mare potențial neutilizat,” a mărturisit Svetlana.\nEa atribuie aceste merite programului Inspir-o!, care a ajutat-o să-și dezvolte abilitățile de comunicare, scrierea proiectelor, administrarea timpului și i-a aprofundat cunoștințele despre egalitatea de gen și drepturile femeilor.\nÎn timpul programului de mentorat, Svetlana Mantea a înregistrat o organizație neguvernamentală, numită „Belogetica”. Acum organizația are peste 150 de membri și promovează în mod activ drepturile femeilor, ajutând totodată și alte grupuri.\nPână în prezent, Inspir-o! a ajutat femeile alese în consilii locale să organizeze peste 100 de activități și proiecte comunitare pentru 25.500 de beneficiari și beneficiare. Inspir-o! a fost desfășurată de Centrul „Parteneriat pentru Dezvoltare”, în cadrul programului ONU „Femeile în politică”, care a contribuit la dezvoltarea capacităților femeilor active în politică și la creșterea ratei de reprezentare a femeilor în politică și în procesul decizional.\nFinanțat de guvernul Suediei, programul a fost implementat în comun de către UN Women Moldova, PNUD Moldova și organizațiile neguvernamentale Fundația Est-Europeană și Centrul „Parteneriat pentru Dezvoltare”.\nÎn Moldova, femeile reprezintă doar 21,78% din deputații în parlament. În anul 2015, ele constituiau doar 20,6% din toți primarii, 30,04% din consilierii locali și 18,55% din consilierii raionali. Aceste cifre sunt cu mult mai mici decât standardele internaționale și angajamentele naționale și internaționale ale țării.\nÎn calitate de consilieră locală, Mantea este implicată în atragerea investitorilor și crearea locurilor noi de muncă pentru femei și alți membri ai comunității. „Noi nu avem locuri de muncă - mulți lucrează în străinătate sau pe câmp în satele vecine”, spune Mantea. Ea este deosebit de mândră că, împreună cu colegii și colegele sale, a elaborat recent aprobată strategia de dezvoltare a satului pe cinci ani. Planul pune un mare accent pe drepturile omului și pe dezvoltarea economică.\n„Pentru mine procesul muncii contează foarte mult. Sunt conștientă că unele rezultate nu le putem măsura acum, însă știu că în timp ele vor produce schimbări mari”, spune Mantea."}