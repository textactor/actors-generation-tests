{"id":43170,"title":"Carlas Dreams, jurat într-o nouă emisiune de talente din România - „The Four”","content":"Dacă în mod normal finalistul unei competiții este așteptat de-a lungul mai multor ediții, noua provocare a „The Four - Cei 4” va fi, întocmai ca în industria muzicală, ca cei aleși să își păstreze locul deja câștigat și să devină mai buni de la o săptămână la alta.\nÎn fiecare ediție a emisiunii, noi competitori, tineri muzicieni talentați și dornici să le ia locul, îi vor provoca, astfel că niciunul dintre „Cei 4” nu va fi în siguranță! Iar dacă pentru a obține șansa de a provoca pe cineva la duel fiecare nou-venit are nevoie de toate cele patru voturi ale juraților, scaunul acestuia îl poate avea doar dacă reușește să cucerească inimile publicului.\nLupta pentru a rămâne unul dintre „Cei 4” vine însă și cu o mulțime de avantaje! Cu fiecare săptămână în plus în care reușesc să își păstreze scaunul, aceștia vor beneficia de sprijinul celor mai buni din acest domeniu și vor avea ocazia să lucreze cu specialiștii industriei muzicale românești.\nDe partea cealaltă, în perioada emisiunii, ale cărei filmări vor începe în această primăvară, orice muzician care consideră că are talentul necesar se poate înscrie pentru a încerca să obțină un loc pe unul dintre scaune!"}