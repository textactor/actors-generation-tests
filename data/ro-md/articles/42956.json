{"id":42956,"title":"Alegeri Italia 2018. Cum au ajuns partidele extremiste și antisistem să cucerească votul italienilor","content":"Pentru a măsura succesul forțelor antisistem din Italia este suficient să te plimbi într-o dimineață pe străzile de la periferia orașului Milano. Oamenii de rând discută alegerile în egală măsură cu politicienii și, mai ales în nordul Italiei, opiniile lor au fost parcă influențate de discursul liderului de extremă dreapta, Matteo Salvini. Nu de azi, nu de ieri, acesta a ieșit în evidență prin declarații controversate la adresa străinilor sau a Europei.\nȘi unde nu a ajuns discursul lui Salvini, a ajuns cel al lui Di Maio. Același politician, vicepreședinte al Camerei Deputaților, care spunea anul trecut că 40% din criminalii din Italia sunt români. O greșeală care a iritat românii din Italia și l-a împins pe ambasadorul României la Roma să-i răspundă printr-o scrisoare publică.\nAmândoi își doresc să preia Guvernul și singura piedică este, surprinzător, Silvio Berlusconi. Care pariază pe o veche alianță de la Bruxelles, Antonio Tajani. Scenariile, oricum ar fi ele amestecate, nu par a avantaja străinii din Italia și nici Europa.\nPolitica ocupă primele pagini ale ziarelor din Peninsulă de aproape două săptămâni. Duminică, în timpul alegerilor a fost un haos general care încă nu s-a terminat. Au trecut două zile de la închiderea urnelor și încă nu s-au numărat toate voturile. Sistemul electoral a înregistrat cozi peste tot, dar formidabilul popor Italian a dat încă o dată lecție de cultură civică - 74% din cei chemați la urne și-au respectat acest drept, cu toate că încrederea în politicieni a scăzut drastic în ultimii ani.\n"}