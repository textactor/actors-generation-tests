{"id":42291,"title":"Expresul: Un consilier PSRM care a semnat Declarația pentru Unire are probleme la partid","content":"Sursa citată scrie că reprezentantul puterii locale este Andrei Căldare, ales pe listele PSRM.\n„Pe 13 februarie, seara, mi-a telefonat cineva de la Chișinău, mi-a zis că e jurist la PSRM, dar numele nu și l-a spus. M-a sfătuit să fac o declarație, în care să spun că am semnat Declarația de Unire, fiind indus în eroare de colegii mei din Măgurele”, a povestit dânsul, după care a accentuat: „Eu am semnat Declarația de Unire din voință proprie, fără să fiu impus sau mințit de cineva. Am cetățenie română și sunt conștient de ceea ce fac”.\nPotrivit ziarului Expresul, Căldare a fost vizitat de la partid și amenințat că va fi exclus din rândurile socialiștilor.\n„Le-am scris foarte clar că nu am fost niciodată membru al PSRM și nu am nicio tangență cu acest partid”, a spus dânsul. Fiind întrebat cum, totuși, a ajuns consilier pe listele PSRM, Andrei Căldare a răspuns că doar „din respect pentru Ghenadie Mitriuc” care este deputat în Parlament și liderul organizației teritoriale Ungheni a PSRM. El a declarat că va rămâne consilier independent."}