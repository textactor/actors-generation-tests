{"id":43241,"title":"Îngrijorați de viitorul Nistrului, zeci de oameni au ieșit în stradă: „Toată Moldova ar putea să rămână fără apă”","content":"Din 2016, la inițiativa Cabinetului de Miniștri a Ucrainei, au fost reluate negocierile privind semnarea unui Acord bilateral între Republica Moldova și Ucraina privind funcționarea Complexului Hidroenergetic Nistrean.\nPotrivit manifestanților,  acordul se negociază în condițiile de lipsă de transparență, fără a ține cont de interesele populației și de standardele de mediu ale Uniunii Europene. Participanții sunt îngrijorați că partea moldovenească ar putea să facă mai multe cedări Kievului, ceea ce ar duce la înrăutățirea situației Nistrului.\n„Debitul ecologic al apei necesară este de 250 de metri cubi pe secundă, pe când termenii care se negociază acum sunt de 130 de metri cubi pe secundă, solicitați de partea moldovenească și de 100 de metri cubi pe secundă, solicitați de partea ucraineană”, susține experta Centrului Național de Mediu, Iuliana Cantaragiu.\n„Alimentarea cu apă ptoabilă a 4 milioane de oameni este pusă în pericol de interesele unor oligarhi din Moldova și Ucraina. […] Acest acord poate provoca o criză umanitară, depopularea, costuri enorme de sănătate”, a adăugat experta.\nUn alt participant la proteste a folosit niște termeni mai expliciți, spunând că „Toată Moldova ar putea să rămână fără apă”. \nManifestanții, care au creat o petiție online semnată de 2 893 de persoane „Stop distrugerii Nistrului!”, au solicitat includerea în lista participanților la negocieri a experților din cadrul soceității civile.\nȘefa direcției Politici de Management Integrat al Resurselor de Apă (PMIRA) din cadrul Ministerului Agriculturii și Mediului susține că aprovizionarea cu apă a populației și securitatea ecologică a râului Nistru sunt cele mai importante lucruri pentru cei care participă la negocieri. Oficiala spune că se ia în considerare opinia reprezentanților societății civile, chiar dacă hotărârea guvernului 1266 din 21 noiembrie 2016 stipulează că ei nu fac parte din Delegația oficială pentru negocierea acordului.\n„Să știți că noi ținem cont de opinia domniilor lor. Au fost examinate noile reguli de exploatare a complexului hidroenergetic nistrean. Am avut o ședință de consultări pe marginea proiectului la care au fost invitați reprezentanții societății civile. Ei și-au exprimat opinia, inclusiv în scris. Aviz oficial asupra proiectului regulilor de exploatare a fost transmis prin canalele diplomatice la adresa Ucrainei. Proiectul noilor reguli a fost distribuit oficial și reprezentanților societății civile, pentru consultare și avizare”, a spus Șefa direcției PMIRA, Nadejda Chilaru.\n„Opinii sunt foarte multe, dar noi nu avem o concluzie bazată pe niște argumentări științifice sau pe niște calcule veridice și credibile. De aceea, am apelat la instituțiile internaționale, la donatori, ca să ne ajute să elucidăm această situație”, a adăugat oficiala.\nPotrivit acesteia, în cadrul unui proiect UNECE va fi efectuat un studiu de diagnostic al fluviului Nistru „ca să vedem care este starea lui și ce măsuri urmează a fi întreprinse”. Studiul ar fi susținut de Ambasada Suediei și Programul Națiunilor Unite pentru Dezvoltare.\n„Noi suntem acei care au insistat ca în proiectul acordului să fie incluse aspectele ce țin de securitate ecologică, ca să asigurăm funcționarea ecosistemelor și alimentare cu apă a populației. Poate că acesta este unul dintre motivele pentru care se tergiversează semnarea acordului. Noi avem niște poziții foarte ferme și încercăm să insistăm pe ele. […] Doar atunci când noi o să avem certitudinea că nu există un impact asupra mediului și economiei, atunci o să semnăm cifra care va fi una benefică pentru țara noastră, ca să asigurăm populația, să avem securitatea alimentării cu apă potabilă”, a mai spus Chilaru.\n„Eu sunt convinsă că, atât timp cât noi nu suntem în siguranță cu privire la securitatea alimentării cu apă, noi nu vom semna acordul. Securitatea ecologică este un lucru primordial pentru noi”,  a conchis oficiala."}