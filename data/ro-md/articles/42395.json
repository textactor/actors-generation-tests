{"id":42395,"title":"Studiu: Comerțul stradal neautorizat - între disconfort și sursă de existență","content":"Cercetarea arată că în 2017, Direcția de Poliție a municipiului Chișinău a întocmit 5007 procese verbale privind cazurile de comerț stradal neautorizat, Serviciul Fiscal de Stat - 2701, iar reprezentanții Inspectoratului de Poliție Ciocana, Inspectoratul Fiscal de Stat DAF Râșcani și Pretura sectorului Botanica au întocmit 359 procese-verbale contravenționale. Motivele răspândirii comerțului stradal neautorizat sunt reglementarea tardivă și capacitatea administrativă redusă de combatere a acestuia, încurajarea practicii de locuitorii capitalei și lipsa alternativelor pentru cei care nu-și permit să achite taxe și locuri de comercializare, dar și lipsa unei comunicări constante dintre comercianți, autoritățile locale și cele centrale.\nDeși problema comerțului stradal neautorizat se află în vizorul autorităților de cel puțin 5-7 ani, acestea au elaborat și adoptat abia în 2017 Regulamentul privind desfășurarea activității comerciale în municipiul Chișinău. Totodată, măsurile pentru atenuarea comerțului stradal neautorizat sunt întreprinse pe termen scurt și au condiționat reapariția problemei. „Dacă nu este asigurată o continuitate a măsurilor orientate la lichidarea comerțului de pe străzile respective, raziile efectuate produc doar efecte de scurtă durată” au declarat pentru PRIMĂRIAMEA reprezentanții Direcției de Poliție a municipiului Chișinău.\nÎn prezent nu există o totalizare a cazurilor de comerț stradal neautorizat pentru a identifica și analiza în detaliu obstacolele întâlnite de vânzători și motivele acestora de a comercializa în stradă. În baza experienței altor orașe, dar și analiza cauzelor apariției comerțului stradal neautorizat, autorul cercetării propune autorităților: să comunice cu vânzătorii stradali, să identifice necesitățile acestora și să le ofere spații și alternative de comercializare; să reorganizeze și să promoveze piețele de vechituri din municipiul Chișinău drept alternativă pentru cei ce dispun de lucruri și obiecte ce pot fi vândute în astfel de piețe; să elaboreze standarde pentru unitățile de comerț ambulant (culoare și furnitură), care să se alinieze arhitecturii orașului și să corespundă unui aspect estetic și uniform.\n"}