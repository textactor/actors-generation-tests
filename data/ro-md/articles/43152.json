{"id":43152,"title":"Maia Sandu reacționează la decizia CEC: „Este un atentat direct asupra democrației și asupra drepturilor omului”","content":"„Prin această decizie, poporul, singurul deținător al suveranității naționale, este lipsit de dreptul de a decide asupra celor mai importante probleme ale societăţii şi ale statului. Comisia Electorală Centrală, prin hotărârea de astăzi, și-a demonstrat, încă o dată, obediența totală față de regimul Plahotniuc, beneficiarul principal al sistemului electoral mixt. Utilizând și controlând CEC-ul, Plahotniuc arată, pentru a câta oară, că îi este frică de oameni”, a scris liderul PAS.\nComisia Electorală Centrală (CEC) a respins și pentru a doua oară înregistrarea grupului de inițiativă privind inițierea referendumului republican legislativ de anulare a sistemului electoral mixt.\nDecizia a fost luată în cadrul ședinței de astăzi a CEC-ului, în timp un detașament de polițiști se afla în afara instituției, iar în sala de ședințe spiritele erau încinse. În momentul votării, membrii grupului de inițiativă prezenți în sală au scandat „Rușine!” și „Demisia!”."}