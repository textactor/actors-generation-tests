{"id":42165,"title":"Cum ne ferim de gripă","content":"Gripa este o infecţie respiratorie contagioasă, cu potenţial mic de ameninţare dacă este tratată la timp. Simptomele gripei apar la aproximativ trei zile după expunerea la virus, şi includ: febră, frisoane, tuse, durere în gât, nas înfundat, durere de spate, braţe şi picioare. Deşi manifestările sunt asemănătoare cu cele cauzate de răceală, în cazul gripei sunt totuşi mai severe şi durează mai mult timp.\nVaccinurile împotriva gripei reduc severitatea simptomelor şi protejează împotriva complicaţiilor care ar putea să apară. În plus, adoptarea unui mod de viaţă igienic, asigurarea unui aport constant de vitamine şi minerale din fructe şi legume, hidratare şi somn suficient contribuie la ţinerea sub control a virusului.\nCeaiurile fierbinţi, mierea şi gargara cu sare se numără printre cele mai practice sfaturi care vă ajută să învingeţi răcelile şi gripele din sezonul rece\nDacă sunteţi bolnav, ajutaţi-vă organismul să îşi întărească sistemul de apărare stând în pat, spun autorii studiului publicat pe site-ul ivillage.com. De fapt, patul este unul dintre cele mai indicate locuri în care trebuie să staţi atunci când este vorba de a învinge o răceală sau o gripă.\nPotrivit unui studiu publicat în Archives of Internal Medicine, persoanele care dorm mai puţin de şapte ore pe noapte sunt de trei ori mai expuse riscului de a prezenta simptome de răceală în sezonul rece, în comparaţie cu cele care dorm cel puţin opt ore pe noapte.\n1. Beţi băuturi fierbinţi\nAnumite lichide vă ajută să preveniţi dezhidratarea şi ameliorează congestiile, iar băuturile fierbinţi sunt mai bune decât băuturile la temperatura camerei, combătând cu succes anumite simptome ale gripei şi ale răcelii, precum durerile în gât, afirmă cercetătorii de la Common Cold Centre din cadrul Universităţii Cardiff din Marea Britanie. Beţi cât mai multe lichide, mai ales ceai fierbintre şi apă fierbinte cu lămâie şi miere. Desigur, nu trebuie să uitaţi nici supa de pui atunci când sunteţi răcit sau gripat. Supa de pui conţine anumite proprietăţi antiinflamatorii şi facilitează trecerea mucusului la nivelul nasului.\n2. Mâncaţi o lingură de miere\nDacă dumneavoastră sau copiii dumneavoastră au probleme cu somnul pe timpul nopţii din cauza acceselor de tuse, încercaţi să combateţi acest lucru cu o lingură de miere. Potrivit unui studiu publicat în Archives of Pediatrics and Adolescent Medicine, o lingură de miere, luată înainte de a merge la culcare, calmează tusea prin lubrifierea mucoaselor de la nivelul gâtului.\n3. Faceţi gargară cu apă sărată\nGargara cu apă călduţă şi sare vă ajută să scăpaţi de gâtul inflamat şi vă face să vă simţiţi mai bine. Dizolvaţi o jumătate de lingură de sare într-un pahar de apă călduţă de 225 mililitri. Puteţi face gargară la fiecare 3-4 ore.\n4. Menţineţi-vă ţesuturile nazale bine hidratate\nFolosiţi o soluţie nazală salină sub formă de picături pentru a evita să aveţi un nas încărcat şi pentru a menţine ţesuturile nazale bine hidratate. Această substanţă nu este toxică, nu este iritantă şi poate fi folosită şi de copii. Un studiu realizat de cercetătorii din Cehia a evidenţiat faptul că elevii care folosesc picături nazale pe lângă medicamentele contra tusei şi a nasului înfundat lipsesc mai puţine zile de la şcoală şi prezintă mai puţine simptome de gripă şi răceală în comparaţie cu elevii care au primit doar acele medicamente. Cercetătorii de la Universitatea Wisconsin au descoperit faptul că lavajul nazal cu apă sărată ameliorează şi simptomele alergiilor.\n5. Umidificaţi-vă locuinţa\nRăceala şi diversele tulpini de viruşi gripali supravieţuiesc şi se înmulţesc mai bine în condiţii de uscăciune. Cu ajutorul unui umidificator veţi combate aerul uscat din interiorul locuinţei, care poate cauza mucoase nazale încărcate şi iritaţii la nivelul gâtului. Se recomandă ca umidificatorul dumneavoastră să nu conţină bacterii, iar pentru acest lucru trebuie să schimbaţi apa din recipient în fiecare zi şi să curăţaţi recipientul o dată la trei zile.\n"}