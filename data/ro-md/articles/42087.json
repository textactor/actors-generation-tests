{"id":42087,"title":"Oferta Purcari se închide la prețul minim de 19 RON/acțiune. Cu ce valoare de piață vine compania la bursă","content":"Compania Purcari Wineries (WINE) urmează să ajungă la cota Bursei de Valori București în jurul datei de 14 februarie, după închiderea cu succes a ofertei pubice de listare, a notificat astăzi piața intermediarul tranzacției Raiffeisen Bank. Cele 9,80 milioane de acțiuni puse în vânzare, reprezentând 49% din capitalul social al producătorului de vinuri din Republica Moldova, au fost plasate la prețul minim al ofertei de 19,00 RON/acțiune, ceea ce ridică valoarea operațiunii de piață la 186,20 milioane RON (40,01 milioane euro). În cadrul acesteia nu au fost realocări între tranșe, astfel încât 90% dintre acțiuni vor merge către investitorii instituționali, iar 10% dintre titluri vor merge către tranșa de retail cu o rată de alocare de 0,242243331.\nUltima parte a perioadei de subscriere care s-a încheiat ieri a fost marcat de un climat de incertitudine pe piețele financiare internaționale, după ce indicele Dow Jones Average Industrial al Bursei de la New York a avut luni cea mai mare cădere nominală de o zi din istoria sa seculară. Purcari ajunge pe piață ca o companie cu o capitalizare de 380,00 milioane RON (81,66 milioane euro), echivalent cu un preț de 10,74 ori câștigul pretaxare EBITDA, în timp ce indicatorul P/E, care raportează prețul acțiunii la profitul obținut de firmă este la un nivel de 12,29. Indicatorul care raportează prețul la valoarea contabilă P/Bv este de 3,83, conform unei analize a casei de brokeraj Prima Transaction.\nPurcari are, însă, avantajul de a fi o companie de creștere, declara pentru Profit.ro Adrian Rotaru, investitor cu peste 20 de ani experiență și portofoliu relevant la Bursa de Valori București. El afirma că la o închidere a ofertei la un preț de 23-24 RON/acțiune, chiar și cu o reducere la jumătate sau la o treime a ratei de creștere din ultimii ani, prețul ofertei ar fi unul echitabil.\n"}