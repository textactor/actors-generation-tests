{"id":43387,"title":"Silvia Radu, contrariată de starea drumurilor din capitală: „Am să vă trimit la stagiere la Cricova. La școala anticorupție”","content":"„În urma topirii zăpezii de săptămâna trecută au apărut mai multe gropi. Mergeam cu copilul la spital și ea uitându-se pe geam, mi-a zis: „ Uite mama, un bazin”. Când m-am uitat era o groapă cu apă. Cel mai mult mă preocupă că starea drumurilor denotă o atitudine de corupție extremă în ceea ce ține de construcția lor. S-a ajuns la așa o extremă că mi se pare  că mai departe este imposibil”, a spus Silvia Radu.\nPrimarul general interimar le-a povestit colegilor despre vizita pe care a efectuat-o săptămâna trecută în orășelul Cricova:\n „Săptămâna trecută am fost în vizită la Cricova. Am fost surprinsă când am văzut calitatea drumurilor și a trotuarelor. Vă rog să mergeți în excursie și să vedeți cum trebuie făcute ca la carte aceste lucrări. Drumuri din asfalt, trotuare cu 30 cm stratul de asfat. Drumuri care nu erau făcute din asfalt, dar nu aveau gropi. Acest exemplu denotă că dacă se dorește și nu se fură, se poate. Bugetul primăriei Cricova nu se compară cu venitul pe cap de locuitor”.\nSilvia Radu a precizat că în timp venitul mediu pe cap de locuitor la Cricova este de 1450 pe an, în capitală acesta depășește suma de  5000 de lei.\n„Acolo sunt posibile drumuri fără gropi, și este posibil să fie grădinițe și școli îngrijite, nu ultra fashion loft, dar sunt îngrijite, întreținute cu atitudinea corectă față de elevi. În școlile și grădinițele din Chișinău, mi-i rușine să fac o comparație de starea în care se află. A trebuit să vină primarul de la București să ne facă reparație la școală. Este vorba despre atitudinea față de lucru. Am să vă trimit la stagiere la Cricova. La școala anticorupție”, a conchis Silvia Radu."}