{"id":43130,"title":"Mamele care au reclamat abuzurile din maternități nu au primit niciun răspuns de la stat timp de două luni. Ce solicită repetat","content":"Astăzi se fac exact două luni de când 98 de femei au depus o declarație la Guvern, prin care reclamă corupție, incompetență și rele tratamente în sistemul medical perinatal. Semnatarele, care nu au primit încă nici un răspuns din partea premierului, spun că vor insista atât cât va fi nevoie pentru a genera schimbări palpabile. Lipsa de reacție este calificată de către grupul de inițiativă drept „o sfidare a legislației, a bunului simț și o indiferență totală față de cazurile de încălcare a drepturilor cetățenilor Republicii Moldova, plătitori de impozite și votanți”.\n„Degradarea stării de lucruri este posibilă inclusiv pentru că din legislația Republicii Moldova lipsește termenul de „malpraxis” cu referire la sistemul medical. Mai mult, nu există o legislaţie specifică în acest domeniu, care să stabilească și să reglementeze răspunderea civilă a instituțiilor medicale sau a medicilor și asistenților medicali”, se menționează în apel. La fel, se cer și alte reforme majore pentru a asigura respectarea tuturor drepturilor pacientului, dar și asigurarea condițiilor de muncă adecvate personalului medical\nPe termen scurt, mamele cer organizarea unei ședințe publice la acest subiect cu participarea reprezentanților instituțiilor statului și societății civile. Pe termen mediu, grupul de inițiativă spune că va insista inclusiv pe ajustarea legislației prin introducerea termenului de „malpraxis” și pe adoptarea Legii protecției avertizorului de integritate.\nAmintim că pe 12 ianuarie 2018, un grup format din 98 de femei au depus o declarație la Guvern prin care reclamă corupție, incompetență și rele tratamente în sistemul medical perinatal, context în care au cerut intervenția imediată a premierului, dar și a șefilor altor instituții de resort. Inițiativa a fost susținută și de câteva zeci de organizații neguvernamentale. Ulterior, alte peste 4 600 de persone s-au solidarizat cu grupul de inițiativă și au semnat o petiție online prin care au cerut un plan de acțiuni complex pentru îmbunătățirea serviciilor medicale perinatale. Nici până astăzi Guvernul nu a venit cu vreo reacție în acest sens.\n"}