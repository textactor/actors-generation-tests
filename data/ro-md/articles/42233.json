{"id":42233,"title":"Șefii FBI, CIA și NSA le-au recomandat cetățenilor să nu folosească telefoanele Huawei. Cum a reacționat compania","content":"Îndemnul a fost făcut ieri în Senatul american, în cadrul unei ședințe la care au participat șefii FBI, CIA, NSA, dar și Directorul Serviciilor Americane de Informații.\nGuvernul este „foarte îngrijorat” cu privire la faptul că anumite companii străine, „care nu împărtășesc valorile noastre”, pot avea acces la rețeaua americană de telecomunicații, a spus directorul FBI, Chris Wray.\nPotrivit acestuia, aceste companii sunt capabile de a „fura informații sau de a le modifica într-un mod malițios”. De asemenea, Wray a menționat „spionajul nedetectat” printre posibilele riscuri.\nDrept răspuns la aceste declarații, purtătorul de cuvânt al Huawei a spus că Guvernul SUA întreprinde acțiuni pentru a „pune piedici” activității Huwai pe piața americană.\n„Huawei se bucură de încredere a guvernelor și consumatorilor din peste 170 de țări și prezintă același risc pentru securitatea cibernetică pe care îl prezintă orice alt furnizor din domeniul tehnologiilor informației”, a spus acesta.\n"}