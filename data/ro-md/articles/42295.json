{"id":42295,"title":"VIDEO. Riscă să rămână fără acoperiș deasupra capului: 34 de familii, împiedicate să privatizeze locuințele dintr-un fost cămin al CFM","content":"Clădirea cu bucluc este situată pe strada Tiraspol. Edificiul are 37 de odăi a câte 18 metri pătrați, despărțite de două coridoare lungi. Condițiile din imobil sunt greu de numit acceptabile pentru un trai decent. La 34 de familii sunt doar două grupuri sanitare și două bucătării. În fiecare odaie locuiesc câte două-patru persoane - părinți cu copii mari, bunici cu copii și nepoți. În odăile mici abia dacă încap câteva paturi, de cele mai multe ori etajate, o masă și câteva scaune, mașina de spalat și frigiderul.\nClădirea din strada Tiraspol, 11, este una dintre puținile de acest fel rămase în gestiunea CFM. Alte foste cămine de locuit, cu statut similar, au fost privatizate de locatari, angajați ai CFM. În unele cazuri, privatizarea a fost cu năbădăi, oamenii fiind nevoiți să-și obțină drepturile prin proces de judecată. În toate procesele, instanța a decis clar că locatarii au dreptul de a privatize odaile în care locuiesc.\nDirectorul general al ÎS Calea Ferată a Moldovei, Iurie Topală, ne-a spus că el a preluat acest caz întortocheat, dar că nu s-ar împotrivi privatizării, dacă va fi o decizie favorabilă în acest sens a instanței de judecată. „Nu de la mine se trage asta, eu am preluat cazul, nu eu am început judecățile cu oamenii. Eu apăr averea statului, de asta stau în această funcție, o fac conform legislației. Dacă o să decidă instanța, eu ce pot să fac? Decizia instanței e lege. Dacă instanța o să spună că oamenii trebuie să privatizeze, o să privatize. Dar o să privatizeze conform hotărârii de judecată”, a precizat directorul CFM."}