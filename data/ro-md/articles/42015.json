{"id":42015,"title":"Explozie într-o uzină chimică în apropiere de Milano: Zeci de persoane au fost rănite","content":"Explozia a avut loc miercuri după-amiază la un rezervor al unei uzine pentru tratarea deşeurilor industriale din localitatea Bulgarograsso, situată la periferia oraşului Milano, în nordul Italiei.\nÎn momentul producerii deflagraţiei, în apropierea rezervorului erau 33 de angajaţi, care au inhalat gaze toxice. Majoritatea au suferit răni uşoare, dar nouă au fost spitalizaţi, trei fiind în stare gravă, relatează cotidianul La Stampa şi site-ul IlSussidiario.net.\nExplozia a generat un incendiu şi un nor toxic, astfel că autorităţile au dispus evacuarea mai multor case situate în apropierea uzinei.\nPrimarul localităţii Bulgarograsso, Giampaolo Cusini, a dat asigurări în cursul serii că substanţele din aer nu sunt periculoase.\nPompierii italieni depun eforturi pentru stingerea incendiului şi încearcă să afle circumstanţele producerii accidentului industrial."}