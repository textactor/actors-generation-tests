{"id":43090,"title":"Mărturiile Alei Valenga, doctorița bătută în Spital: Credeam că-mi rupe pielea de pe cap","content":"Ala Valenga este șefa secției Terapie 2 de la Spitalul Municipal nr 1. Femeia a povestit pentru Sănătate INFO că scria la masă indicații pentru un pacient atunci când bărbatul violent s-a năpustit asupra ei. Așa cum ea stătea cu spatele spre ușă, nu a reușit să înțeleagă ce i se întâmplă.\n„El m-a tras atât de tare de păr, mi se părea că îmi va rupe pielea de pe cap. Apoi m-a împins peste niște scaune. Îmi sunt fracturate două coaste. Nu am putut să mă apăr deloc. Noi lucrăm în condiții foarte grele. Este imposibil aici, deja mă gândesc să plec. Dacă cineva va veni cu un cuțit într-o zi? Cine pe noi ne apără?”, se indignează doctorița.\nLa scurt timp după incident a sosit și Poliția, iar Ala Valenga spune că a mers și la Centrul de Medicină Legală, însă a fost internată la Institutul de Medicină Urgentă. Spre seară medicul a solicitat să i se permită să stea acasă, ca să-și revină mai ușor din șoc. Medicul mai spune că va anunța și Inspecția Muncii, având în vedere că incidentul s-a întâmplat în timpul orelor de muncă, iar administrația nu-i apără pe lucrătorii medicali.\nPacienta care a decedat avea 70 de ani și avea sindrom coronarian acut. „Eu am văzut-o pe 8 martie seara. Starea ei era stabilă. Dimineața mi s-a spus că a decedat subit. Nu este vina noastră. Nu a depins de noi”, mai spune medicul. Pacienta suferise o tamponadă cardiacă, rezultată de ruperea peretelui aortic.\nLa rândul său, Iurie Dondiuc, șeful Spitalului Municipal Nr. 1, spune că s-au luat până acum mai multe măsuri pentru a proteja angajații, dar că astfel de cazuri nu pot fi prevăzute. \n„Știți nu mai rău decât mine că toți lucrătorii medicali se află în situații de risc și sunt vulnerabili din acest punct de vedere. Noi nu ne putem compara cu spitalele din alte țări, unde lucrătorii medicali sunt securizați. Această securizare costă foarte mult. Noi nu avem gardieni, camere video peste tot, deși în ultimii doi ani noi am investit foarte mult. Spitalul are în total patru blocuri și personalul este nevoit să se deplaseze între ele, de multe ori și noaptea. Și s-au întâmplat multe cazuri de agresiune. Acum am luat măsuri, am blocat intrările, dar nu putem pune câte un buton de alarmă la fiecare etaj”, susține Dondiuc.\nPotrivit lui, în mai multe secții ale spitalului există butoane de alarmă, însă ele nu sunt la îndemâna lucrătorilor medicali, acestea fiind amplasate pe coridor. Așa cum rudelor nu li se poate interzice să viziteze pacienții, iar gardieni pentru fiecare secție ar fi imposibil de asigurat, Dondiuc spune că nu ne rămâne decât să sperăm că pacienții vor deveni mai educați.\n„Și voi, jurnaliștii, sunteți agresați pe teren. Nu cred că aveți fiecare câte un gardian. În general, societatea ar trebui să înțeleagă că lovirea unei persoane este o încălcare a legii și nu ar trebui să se întâmple nici în cazul medicilor, a jurnaliștilor sau oricărui alt angajat. Sper că Poliția își va face treaba și astfel să fie descurajat comportamentul agresiv”, a conchis acesta.\nȘi Secretarul general de stat în cadrul Ministerului Sănătății, Boris Gîlca, a venit cu o reacție pe acest caz. \n„Regretam mult acest caz și asemenea comportament față de doamna doctor. E și meritul unora care au demarat denigrarea medicilor... Doamna Doctor, ne pare rău. Vom fi alături de dvs. și de autoritățile competente pentru anchetarea cazului”, a scris Boris Gîlca."}