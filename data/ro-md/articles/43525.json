{"id":43525,"title":"A murit ultimul exemplar masculin de rinocer alb nordic din lume","content":"Sudan a murit într-un parc natural din Africa, la 45 de ani. Mamiferul suferea de o boală degenerativă, iar starea de sănătate se deteriorase în ultima perioadă. Mușchii și oasele sale se deterioraseră până la punctul în care animalul nu se mai putea ridica de jos, iar rănile extinse pe o suprafață mare a pielii îi cauzau dureri și disconfort.\nRinocerul Sudan a făcut parte dintr-o amplă campanie de salvare a subspeciei. Însă toate încercările de a-l face pe mamifer să se reproducă natural au eșuat. Anul trecut, îngrijitorii i-au creat chiar și un profil pe aplicația de dating Tinder, pentru a strânge banii necesari unui tratament de fertilizare costisitor, de 9 milioane de dolari.\nSingura soluţie pentru obţinerea de noi exemplare acum este fertilizarea in vitro, operaţiune care poate costa până la zece milioane de dolari. Subspecia rinocerului alb nordic a fost declarată dispărută în 2008, din cauza braconajului. În ultimii săi ani de viaţă, Sudan a fost păzit non-stop de soldaţi înarmaţi, de teama vânătorilor ilegali."}