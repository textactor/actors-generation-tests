{"id":42123,"title":"Ambasadorul rus: Peste 9 mii de transnistreni au obținut în 2017 cetățenia Rusiei","content":"„În ultimul timp se aud voci din partea unor forțe ostile, cum că fie Transnistria s-ar îndepărta de Rusia, fie că Rusia s-ar îndepărta de Transnistria. Toate acestea au ca scop să șubrezească interacțiunea și cooperarea noastră reciproc avantajoasă. Ei sunt deranjați de rolul pe care Rusia îl joacă în procesul reglementării transnistrene, menținerea securității și stabilității în regiune. Un răspuns la asemenea tentative ale inamicilor noștri, care se pronunță asupra perspectivelor colaborării ruso-transnistrene, va fi prezența ridicată a transnistrenilor - cetățeni ai Federației Ruse, la apropiatele alegeri”, a declarat Muhametșin la Tiraspol, citat de agenția oficială transnistreană „Novosti PMR”.\nÎn context, el le-a mulțumit autorităților de la Tiraspol pentru suportul acordat activității așa-zisei misiuni mobile a Consulatului rusesc de la Tiraspol, precum și pentru organizarea în regiunea separatistă a alegerilor prezidențiale ruse din 18 martie 2018.  \nAnterior, Farit Muhametşin, a anunţat că în Transnistria, unde ar locui peste 200.000 de cetăţeni ruşi, este planificată deschiderea a 24 de secţii de votare, cu două secţii mai mult decât la alegerile din 2016 în Duma de Stat.\nÎn acest sens, liderul administrației transnistrene, Vadim Krasnoselski, a cerut executivului regional să pună la dispoziţia unor comisii electorale formate de Ambasada Rusiei în Republica Moldova a unor spaţii, mijloace de transport şi de comunicaţie necesare desfăşurării alegerilor, iar forțelor speciale și celor de ordine - să asigure ordinea publică pe parcursul scrutimului. "}