{"id":42738,"title":"„E an electoral și trebuie să dăm din coate”. PD a organizat o întâlnire cu medicii la Centrul Național de Sănătate Publică","content":"Evenimentul a fost anunțat ca unul „de inițiere a unui dialog între medici și Guvern”. Neoficial însă medicii prezenți la întâlnire ar fi trebuit să constituie o Asociație medicală afiliată Partidului Democrat, scrie sursa citată.\nMedicii le-au vorbit oficialilor despre salarii mici, condiții de muncă, dar și realizări. După ce au vorbit doctorii, deputata Valentina Buliga le-a vorbit medicilor că prestigiul lor este scăzut.\n„Noi trebuie să ridicăm prestigiul medicului, iar pentru aceasta trebuie să eliminăm toate acele elemente negative. Eu știu foarte multe lucruri - promovarea obraznică a medicamentelor prin spitale, prescrierile care se fac intenționat la anumite farmacii și alte lucruri care nu fac față sistemului de sănătate. În teritoriu se vorbește foarte urât despre sistemul medical - că nu vă uitați la ei până nu vă pune un ban în buzunar, că polița nu contează, atitudine obraznică. Să vedeți de câte ori noi suntem avocații sistemului!”, a subliniat democrata. \nSecretarul de Stat, Boris Gîlca, a declarat că 2018 este un an electoral, de aceea „trebuie să dăm din coate” și l-a lăudat pe premier.\n„În anul 2018 ne așteaptă multe schimbări. Mie imi place foarte mult de domnul prim-ministru. Vreau să vă asigur că domnul prim-ministru Pavel Filip este un profesionist bun. Vreau să vă spun de ce. Am avut mai multe ocazii să merg în vizite oficiale cu domnul prim-ministru și am văzut cum pune problema dumnealui despre sistemul medical”.\nSecretarul general al ministerului nu a uitat nici de presă, învinuind-o de rele intenții. El s-a referit la investigația RISE care a scandalizat opinia publică și Platforma caritate.md. În timp ce jurnaliștilor le-a declarat că nu ține de competența lui acest caz, medicilor le-a spus că a discutat cu mai mulți specialiști în cardiologie, care i-au spus că  ambele fetițe puteau fi tratate în Republica Moldova, iar una dintre intervenții este gratis. Din perspectiva lui Gîlca, jurnaliștii caută doar cazuri senzaționale și negative din medicină, iar acest fenomen ar fi început mai ales după venirea lui în funcția de secretar la MSMPS.\n"}