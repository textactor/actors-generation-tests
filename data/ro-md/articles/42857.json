{"id":42857,"title":"Vlad Plahotniuc a discutat cu politicieni din România despre sprijinul românesc pentru parcursul european al Republicii Moldova","content":"În cadrul discuţiilor, europarlamentarul Andi Cristea şi-a exprimat încrederea că şi după scrutinul parlamentar din toamnă, Republica Moldova va fi condusă de o guvernare pro-europeană şi a urat democraţilor succes în alegeri.\n„Fie să aveţi mult succes la alegerile din această toamnă. Ne dorim continuarea vectorului european de dezvoltare a Republicii Moldova. Puteţi să contaţi pe sprijinul nostru. Acum este esenţial ca seriozitatea de care Guvernul Filip a dat dovadă şi care a fost confirmată prin concluziile Consiliului adoptate la începutul acestei săptămâni să continue”, a menţionat Cristea.\nTotodată, europarlamentarul a salutat dialogul la nivel înalt, care a avut loc vineri, la Chişinău, şi a încurajat colaborarea Republicii Moldova, Georgiei şi Ucrainei.\n“Republica Moldova împreună cu Ucraina şi Georgia au reuşit să se detaşeze în cadrul Parteneriatului Estic şi dat fiindcă este nivelul necesar de ambiţie politică, să se apropie de ceea ce înseamnă conturarea unui viitor european ca şi apartenenţă la Uniunea Europeană.”\nPa rândul său, senatorul român Titus Corlăţean a apreciat rezultatele guvernării PDM.  “E important pentru noi să avem un partener proeuropean în continuare, inclusiv după alegerile legislative din toamna acestui an. E un lucru bun faptul că Republica Moldova, în special în ultimii doi ani, a fost stabilitate politică şi o guvernare care produce rezultate, o creştere economică consistentă cu o serie de reforme care au avansat şi care trebuie să continue”, a declarat senatorul.\nLa rândul său, Preşedintele PDM, Vlad Plahotniuc, a abordat în cadrul întâlnirii planurile europene ale Republicii Moldova din perspectiva reformelor şi rezultatelor concrete pe care Coaliţia de Guvernare le livrează pentru cetăţeni. În acelaşi timp, Vlad Plahotniuc a mulţumit, în numele PDM, pentru interesul constant al României faţă de Republica Moldova şi pentru faptul că ţara vecină îşi foloseşte poziţia pentru a ajuta Moldova la Bruxelles. \n“Noi am simţit sprijinul şi suportul, umărul României atunci când ne-a fost cel mai greu. Asta nu se uită. Probabil că, în 2016, România era singura care mai credea în Moldova. E important pentru noi şi apreciem suportul pe care ni-l oferiţi\", a spus liderul PDM. \nReamintim că vineri, 2 martie, la Chişinău a avut loc Conferinţa interparlamentară “Georgia, Republica Moldova şi Ucraina: Parteneriatul Estic şi provocările de securitate curente\", organizată la iniţiativa preşedinţilor Parlamentelor Republicii Moldova, Georgiei şi Ucrainei în colaborare cu Consiliul Atlantic din SUA. La această conferinţă au fost dezbătute probleme legate de dezinformare, securitate informaţională, securitate energetică, dar şi provocări comune referitoare la creşterea economică şi la modernizarea instituţiilor ţărilor din regiune. "}