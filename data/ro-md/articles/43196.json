{"id":43196,"title":"VIDEO. Conceptul Chișinău Arena al PDM, tăiat din prezentarea unei arene similare din Franța, prezentată în 2014","content":"Video prezentat astăzi de democrați are o durată de un minut și 30 de secunde și este o ilustrare grafică a funcționalităților arenei. \nExact aceleași imagini, inclusiv logourile, se conțin însă într-un alt video publicat pe YouTube încă în anul 2014, care prezintă conceptul Arena de Dunkerque, o regiune din Franța. Acest video are o durată de peste 4 minute. Secvența prezentată astăzi de Candu începe de la minutul 2.50.\nPractic democrații au tăiat din video original cele aproape 3 minute de la început, lăsând doar finalul. \n“Ceea ce veți vedea sunt surse publice. Noi am luat și imagini, ca să se înțeleagă despre ce este vorba”, a declarat Candu înainte de a difuza video.\nDe menționat că în cadrul conferinței de astăzi a Partidului Democrat a fost folosită și o melodie fără drepturi de autor. Aceasta a fost inclusă în momentul în care Plahotniuc părăsea scena, iar jurnaliștii insistau cu întrebări în adresa acestuia. În track-ul muzical se poate desluși denumirea „Audiojungle”, watermark-ul specific al magazinului online de muzică cu același nume.\nAstfel, acest serviciu online oferă piese care pot fi descărcate contra plată. În caz contrar, pe melodie rămâne watermark-ul specific al companiei, un soi de „amprentă” a brandului."}