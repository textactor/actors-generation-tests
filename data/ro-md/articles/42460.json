{"id":42460,"title":"Grupul  PPEM argumentează proiectul prin care solicită mărirea șanselor pentru absolvenți de a susține examenele de BAC: „Este important ca tinerii să-și urmeze cariera”","content":"„Vrem să mărim șansele absolvenților de liceu de a susține examenele de BAC. Considerăm că un an de zile este un termen nejustificat, o perioadă lungă în care se pot schimba lucruri, în care tinerii pot pleca peste hotare sau pot renunța la acest examen și nu ar fi corect după 12 ani de zile de studii”, a declarat președintele grupului parlamentar, Valeriu Ghilețchi.\nAstfel, potrivit propunerii PPEM, absolvenții care nu au susținut examenul nu vor mai aștepta un an de zile până la următoarea sesiune. Ghilețchi precizează că Ministerul Educației urmează să stabilească data următoarelor probe.\n„Considerăm că în acest fel le oferim șanse mai mari pentru viitor, ca să meargă la studii. Deseori sunt motive obiective de ce nu au susținut examenul”, susține Ghilețchi.\nDe asemenea, autorii inițiativei au solicitat o taxă pentru sesiunile suplimentare. Potrivit lor, costul se referă la acoperirea cheltuielilor de organizare a unei sesiuni de bac.\n„Taxele nu vor fi mari, e vorba de acoperirea cheltuielilor de electricitate, sală și pentru profesorii implicați. Am lăsat asta pe seama Guvernului. Noi, ca și legislatori doar am intervenit pentru a modifica și a crește numărul de sesiuni suplimentare. Cel mai probabil una va fi în toamnă, și una în primăvară. Pentru că cei care dau BAC-ul în septembrie, pot reuși să depună actele pentru studii în România”, a adăugat Valeriu Ghilețchi.\nDeputatul PPEM, Mihaela Spataru susține că acest proiect va oferi șanse tinerilor absolvenți de a-și construi o carieră.\n„Credem că este important ca tinerii să-și urmeze parcursul în carieră. Chiar dacă nu au făcut-o la 18 ani, este greșit să le întrerupem avansarea în carieră cu un an sau doi. Aceste sesiuni suplimentare  vor fi la fel ca cele ordinare,  doar că absolvenții vor mai avea dreptul la două încercări, plătind această taxă”."}