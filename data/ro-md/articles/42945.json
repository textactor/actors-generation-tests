{"id":42945,"title":"Discuțiile privind viitorul Dendrariului: Costul biletelor ar urma să fie mărit, pentru a finanța eventuala construcție a unui skate park","content":"Potrivit directorului Î.M.Parcul „Dendrariu\", pentru a realiza aceste proiecte, dar și alte planuri cum ar fi deschiderea Grădinii Eternității pe teritoirul unde cândva erau pepinierele, costul biletului de intrare ar putea fi mărit.\n„Vom păstra intrare gratuită pentru pensionari și oamenii cu dizabilități și vom menține reduceri pentru studenți\", a spus Ion Uzun.\nOficialul nu a precizat cu cât ar urma să fie mărit costul, dar a spus că această măsură este una necesară, întrucât veniturile întreprinderii municipale au scăzut, în special din cauza reducerii numărului celora care cumpără permisul de a înregistra video nunți pe teritoriul grădinii.\n„În 2016, am avut în jur de 900 de nunți înregistrate, iar în 2017, am avut doar 620 de nunți\", a declarat Uzun.\nPotrivit conducerii Dendrariului, în viitor, la intrare în park ar urma să fie instalate turnichete, iar accesul se va face în baza biletelor și abonamentelor. Orarul de vizite ar urma să fie prelungit până la miezul nopții.\nÎn ceea ce ține de posibilitatea creării unui skate park, subiectul a stârnit discuții în cadrul mesei rotunde.\n„Dendrariul nu este un parc simplu, e un parc științific. Nu putem pune niciun skate park acolo. Asta este clar ca bună ziua. Skate parkul va fi la Valea Trandafirilor\", a spus un consilier municipal prezent la eveniment.\nMasa rotundă a avut loc în incinta Primăriei Chișinău. Potrivit organizatorilor, evenimentul nu era unul public, o declarație oarecum surprinzătoare, având în vedere faptul că reprezentanții mass media au fost prezenți la eveniment."}