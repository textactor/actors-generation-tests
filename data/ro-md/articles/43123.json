{"id":43123,"title":"O moldoveancă, o italiancă și o bulgăroaică au furat parfumuri de zeci de mii de euro din duty free","content":"Timp de două luni tinerele au furat parfumuri, creme și cosmetice din lanțul de magazine unde acestea lucrau. Bunurile erau păstrate acasă la italiancă, pe care acestea ulterior le vindeau pe piața neagră, scrie stirilocale.ro.\nDupă ce au văzut că o bună parte din marfă a dispărut ca din senin, administratorii magazinului au anunțat poliția, iar aceștia le-au suspectat pe angajatele care lucrau acolo. \nPolițiștii au deschis o anchetă, iar în ajun de 8 martie, în acord cu managerii, magazinul a fost aprovizionat cu parfumuri și testere, iar inculpatele au căzut în capcană. La terminarea programului, angajatele au fost oprite de oamenii legii, care au găsit în gențile lor, produsele pe care le-au furat imediat după aprovizionare.\nAstfel, după două luni de investigații, polițiștii au dat de urma bunurilor dispărute. Aceștia au găsit acasă la italiancă o adevărată parfumerie.\nPolițiștii au ridicat sute de sticle de parfum și cosmetice evaluate la 40 mii de euro. Cele trei vânzătoare au fost puse sub acuzație pentru furt agravat și își riscă locul de muncă."}