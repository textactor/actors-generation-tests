{"id":43372,"title":"FOTO. Premierul solicită comunicare eficientă între autoritățile centrale și locale: Suntem pregătiți pentru vremea rea","content":"„Suntem pregătiți pentru a face față provocărilor din zilele următoare. Se lucrează intens pentru a curăța toate drumurile naționale și pentru ca toate localitățile să aibă energie electrică. Ținem legătura cu autoritățile locale și suntem gata să intervenim acolo unde ei nu au resurse suficiente să facă față intemperiilor. Reacționăm la toate sesizările primite de la cetățeni, venim în ajutorul celor blocați pe drum sau în localități, dar și celor care au nevoie de servicii medicale de urgență. Numărul echipajelor de poliție care patrulează pe traseele din țară va fi mărit pentru a crește viteza de reacție în situațiile de criză”, a declarat Pavel Filip.\nPotrivit ultimelor informații, toate traseele din țară sunt practicabile, pe anumite porțiuni condițiile de circulație fiind mai anevoioase din cauza poleiului și zăpezii. Cea mai dificilă situație s-a creat pe trei porțiuni de drumuri - Chișinău-Ungheni, Bălți-Fălești-Sculeni și Edineț-Otaci. Pe aceste sectoare lucrează echipele mobile de tracțiune, fiind tractate peste zece camioane.\nServiciile specializate activează în regim nonstop, în prezent sunt antrenate peste 250 de unități de tehnică specială și distribuite 1550 de tone de material antiderapant.\n„Este foarte important ca de aici, din centru, să avem legătura cu autoritățile locale și să intervenim acolo unde forțele locale nu sunt suficiente pentru a face față acestor intemperii”, a subliniat prim-ministrul.\nFilip a cerut să fie asigurată informarea permanentă a cetățenilor, în special, în ceea ce privește starea drumurilor și să fie suplinit numărul de echipaje de poliție pe traseele din țară, astfel încât să se poate interveni cât mai rapid în caz de necesitate. De asemenea, companiilor responsabile de aprovizionarea cu energie electrică le-a fost solicitată o reacție promptă pentru reconectarea localităților la curentul electric. Pe viitor ANRE urmează să analizeze posibilitățile de sporire a capacităților de intervenție a acestora în astfel de cazuri.\nCetăţenii aflaţi în dificultate din cauza condițiilor meteorologice nefavorabile pot apela la serviciile de urgenţă 901, 902 și 903."}