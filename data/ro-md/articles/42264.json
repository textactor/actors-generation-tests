{"id":42264,"title":"Cine este autorul atacului cu 17 morți din Florida: „Toată lumea a prezis că va face asta”","content":"Nikolas Cruz, în vârstă de 19 ani, era un fost elev al liceului Marjory Stoneman Douglas, din Parkland, care a fost exmatriculat din cauza comportamentului său. Foştii colegi de şcoală ai atacatorului au spus că „toată lumea a prezis” că ar putea „face ceva” asemănător cu ce s-a întâmplat miercuri după-amiază şi că unii dintre copii se temeau de el.\nDakota Mutchler, de 17 ani, a spus că era prieten cu atacatorul, dar că la un moment dat Cruz a început „să devină din ce în ce mai ciudat aşa că am tăiat orice legătură cu el”. Mutchler a spus că Cruz posta pe reţelele sociale despre uciderea animalelor şi vorbea despre arme şi antrenamente de tras la ţintă.\n„Toată lumea din liceu care îl ştia, îl bănuia de lucruri de acest gen. Când cineva este exmatriculat, nu te aştepţi să se mai întoarcă. Dacă sunt exmatriculaţi, nu îi mai vezi. Dar bineînţeles, el s-a întors”, a spus Mutchler.\nUn alt elev al şcolii, care a vorbit cu CNN dar a ales să rămână anonim a spus: „Mulţi oameni spuneau că el o să fie. Toţi copiii glumeau ... spuneau despre el că el e cel care a dat-o în bară la şcoală, dar se pare că toată lumea a prezis ce s-a întâmplat. E o nebunie”.\nJoshua Charo, un fost coleg în vârstă de 16 ani, a spus că singurul subiect despre care vorbea Cruz erau „armele, cuţitele şi vânătoarea”. El a adăugat: „Nu pot să spun că sunt şocat. Dacă ne uităm la trecutul lui, pare genul de copil care ar face aşa ceva”.\nPrietenii lui Cruz au spus că vorbea foarte rar despre rudele lui. Cruz şi fratele lui au fost adoptaţi de când erau mici de Lynda şi Roger Cruz. Roger a murit acum 10 ani iar Lynda nu făcea faţă celor doi băieţi, a spus Barbara Kumbatovich, fosta ei cumnată. „A făcut tot ce a putut. Erau adoptaţi şi aveau probleme emoţionale”, a spus Barbara."}