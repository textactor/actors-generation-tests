{"id":43446,"title":"Ce să verifici și ce să ștergi de pe profilul de Facebook, după scandalul furtului de date","content":"Deși Facebook susține că firma Cambridge Analytica și asociații săi au încălcat intimitatea utilizatorilor prin faptul că au reținut datele și s-au folosit de ele, nu a fost chiar așa: The Times a scris ca peste 270.000 dintre utilizatori și-au dezvăluit de bună voie informații private atunci când au decis să dea un test de personalitate.\nDezvoltatorii pot solicita să îți vadă statutul relației, istoricul educației și credințele religioase sau politice, printre multe altele, dar numai dacă le dai voie. Și, deseori, permiți accesul unor aplicații în telefon fără să știi unde îți ajung datele personale.\nOricum ar fi, e timpul să verifici căror aplicații le-ai permis accesul la datele de pe Facebook și poate chiar să ștergi unele informații pe care le distribui, scrie ziare.com.\nTrebuie să dai click pe pagina de setări, săgeata mică din dreapta sus, apoi să selectezi Settings/Setări.\nApoi, click pe Apps (aplicații) din meniu. Pe această pagină poți vedea toate aplicațiile în care ești logat cu Facebook.\nPe mobil, touch pe butonul de meniu (dreapta jos pentru iOS, dreaptă sus pentru Android) apoi selectează Settings (Setări) > Account Settings (Setari cont) > Apps (Aplicații) > Logged in with Facebook (Logat cu Facebook).\nȘterge aplicațiile pe care nu le mai folosești, dar care au acces la datele tale, plasând cursorul pe iconița aplicației, apoi click pe \"X\".\nDacă nu vrei să o ștergi neapărat, poți edita informațiile la care are acces aplicația selectând iconiță cu un creion (editare), cea care se afla lângă X. De aici poți limita accesul aplicației, deselectând semnul de bifare de lângă fiecare informație.\nUn sfat util ar fi să acorzi mare atenție la ce tip de informații permiți acces prin intermediul Facebook unor aplicații pe care le folosești. Nu trebuie să fii atent doar la Facebook, ci și la alte rețele sociale care ar putea colecta, de asemenea, date private.\nPolitica de confidențialitate a Facebook se schimbă din când în când, așa că verifică în mod regulat setările pentru aplicații, ca să te asiguri că distribui doar informația pe care o vrei."}