{"id":42863,"title":"„Cred că e grozav!”. Trump l-a lăudat pe președintele chinez pentru prelungirea mandatului pe viață","content":"Într-o înregistrare audio difuzată de CNN şi preluată de Reuters şi DPA, Trump spune: „Acum e preşedinte pe viaţă, preşedinte pe viaţă. Şi e mare! Şi iată, a putut face asta. Cred că e grozav. Poate ar trebui să încercăm şi noi într-o bună zi”.  Preşedintele american se adresa susţinătorilor săi, la un eveniment cu uşile închise pentru solicitarea de donaţii, la clubul său Mar-a-Lago din statul Florida. Potrivit Reuters, participanţii au aplaudat şi au ovaţionat declaraţia, despre că nu e clar dacă a fost făcută în glumă. DPA afirmă că preşedintele a stârnit râsete, iar CNN menţionează că remarcile lui Trump au fost „vesele, lungi şi presărate cu glume şi râsete”.  Congresmanul democrat Ro Khanna a comentat în reţeaua Twitter: „Fie că a fost o glumă, fie că nu, să vorbească despre preşedinţia pe viaţă a lui Xi Jinping a fost cel mai ne-american sentiment exprimat de un preşedinte american. George Washington s-ar răsuci în mormânt\".  Partidul Comunist Chinez a propus eliminarea limitei de două mandate pentru liderul de la Beijing luna trecută, iar DPA apreciază că decizia va fi probabil adoptată la cel de-al 13-lea Congres Naţional al Poporului (adunarea legislativă), care începe luni."}