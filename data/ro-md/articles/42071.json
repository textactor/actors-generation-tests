{"id":42071,"title":"Ungheni: Grădinița din Cornești a trecut la sistemul de încălzire pe biomasă. Ce spune directoarea","content":"Grădinița din Cornești, raionul Ungheni, care este frecventată de aproximativ 90 de copii, beneficiază acum de apă caldă de la colectoare solare și căldură de la energia din biomasă. Acest lucru a devenit posibil datorită unui agent economic local și investițiilor europene, costul total al proiectului constituind 1 603 190 de lei, dintre care investiția PNUD-ului a fost de 1 390 620 de lei, consiliul raional a susținut cu 200 000 de lei și contribuția părinților - 12 500.\nTrecerea la energie din biomasă este profitabilă din punctele de vedere ecologic și financiar, întrucât încălzirea pe biomasă este mai ieftină în comparație cu alte surse de energie. Unul dintre avantajele proiectului este faptul că resursele economisite rămân în bugetul local al grădiniței și pot fi folosite la procurarea altor materiale de care are nevoie grădinița.\n„Ne-am inspirat de la alte instituții din raion care demult erau trecute pe resurse de biomasă. Am vrut și să facem o diminuare a riscurilor de îmbolnăvire a copiilor, a angajaților de la grădiniță, economisirea resurselor financiare din bugetul instituției, amenajarea și dotarea cazangeriei cu cazane și combustibil de biomasă și folosirea surselor locale și regenerabile de combustibil. Erau riscuri, fum. La cazangeria veche pereții erau negri”, a spus primarul de Cornești, Vera Buga.\nVechea centrală le crea probleme lucrătorilor, se simțea praful de cărbune și erau nevoiți să suporte un miros înțepător. Datorită celor patru panouri solare care s-au instalat la grădiniță, tacâmurile pot fi spălate cu apă fierbinte, iar copiii se bucură de o igienă bună, spălându-și mânuțele la robinetele din care curge apă caldă. La moment, panourile activează prin centrala termică, iar când aceasta se închide - numai de la energia solară.\n„Dacă pe timpuri în instituție era foarte frig, putând fi 6 sau 9 grade, acum avem 21, 22 de grade. E foarte cald și comod. Copii nu mai sunt atât de gros îmbrăcați, angajații se simt bine, suntem foarte mulțumiți de proiectul pe care l-am câștigat și de cum funcționează centrala termică în prezent. Părinții, la fel, sunt satisfăcuți de acest proiect”, a declarat directoarea grădiniței „Poienița”, Maria Cudreavțev.\nCă lucrurile s-au îmbunătățit odată cu instalarea centralei termice o recunoaște și personalul.\n„Apa până acum era încălzită la plită și boiler. Acum e cu mult mai bine, ne descurcăm mai ușor. Condițiile sunt mai bune”, ne-a spus d-na Doina, bucătăreasă.\nDotarea cu echipament a centralei a fost făcută din fonduri europene. Angajații care activează acolo se bucură acum de un loc de muncă curat și securizat, întrucât din incinta centralei nu lipsesc nici sistemele de alarmă în caz că încăperea se supraîncălzește.\nProiectul Energie şi Biomasă, etapa a doua, este un proiect de trei ani (2015-2017), cu un buget total de 9,41 milioane Euro acordaţi de Uniunea Europeană, în cadrul iniţiativei EU4Energy, şi este implementat de Programul Naţiunilor Unite pentru Dezvoltare."}