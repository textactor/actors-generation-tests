{"id":42045,"title":"1 martie 2020, data la care se va încheia tranziția la televiziunea digitală","content":"„Avem un multiplex completat la 50%, totul depinde de producătorii de conținut TV și operatorii care asigură funcționarea multiplexelor. Ambele tehnologii sunt diponibile la moment. Pentru televiziunea digitală e nevoie de o perioadă de adaptare. Ea este pe teren. Ne dorim ca serviciul să fie absorbit cât mai rapid”, a declarat pentru Agora Vitalie Tarlev, secretar de stat responsabil pe domeniul tehnologiei informației și comunicațiilor, accentuând criza de conținut digital furnizat de producătorii TV.\n„Televiziunea analogică e trecută ca statut secundar. Ea va emite atâta timp cât nu încurcă și nu creează perturbații”, a spus Vitalie Tarlev, autorul proiectului de lege.\nSecretarul de stat afirmă că o tranziție lentă la televiziunea digitală era previzibilă, întrucât piața autohtonă nu este încă pregătită.\n„Nu este pregătit nici producătorul de conținut, nici consumatorul final. Reținerea era previzibilă și este prezentă în întreaga regiune, chiar și în România. Piața se mișcă mai greu decât ne-am fi așteptat. Avem sute de mii de utilizatori cu terminale vechi și nu avem capacitatea financiară pentru a ne asuma costul pentru a-i asista, așa cum s-a întâmplat în unele state europene”, a spus Tarlev, precizând că statul nu dispune de bani pentru a influența decisiv rata de penetrare a televiziunii digitale."}