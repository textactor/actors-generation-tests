{"id":42033,"title":"PSRM a cerut condamnarea declarațiilor de Unire în Parlament. Carpov: Voi cu pașapoarte românești deja ați făcut Unirea","content":"Ideea de a condamna declarațiile de unirea a fost enunțată de deputatul socialist Grigore Novac. Drept replică, liderul PL, Mihai Ghimpu, l-a întrebat dacă-și amintește când „Președintele vostru cânta în beci la Condrița imnul Rusiei, Soiuz Nerușimîi”.\n„Sunt niște declarații simbolice, un punct de vedere al cetățenilor care nu stau în Parlament și în 3 luni de zile prind la greutate. Democrația înseamnă libera exprimare, lupta ideilor pentru o viață mai bună a cetățenilor pe toate planurile. Voi doriți tot timpul numai voi să vorbiți cu Rusia, cu Uralul, cu Altai. Apropo ai fost dragul meu în Coreea de Nord, te-ai umplut de democrație... În Constituție scrie că independența RM poate fi anulată prin referendum. Dacă se poate, de ce să nu promovăm pașnic această idee?”, a declarat Ghimpu. „Vreți nu vreți, de unire o să muriți”, a pus el punctul.\n„Ce vină poartă neamul românesc pentru pactul Ribbentrop-Molotov? Noi salutăm și suntem încântați ce fac localitățile care semnează declarațiile de Unire”, a subliniat deputatul PLDM, Maria Ciobanu.\nPCRM a declarat că susține socialiștii pe includerea în ordinea de zi a acestui proiect și a reamintit democraților că ei au votat pentru suveranitatea Republicii Moldova.\n„Poziția PD rămâne a fi următoarea: toată această luptă inventată este o luptă de emoții, una virtuală, care nu are niciun impact practic. Unirea, pentru unii cetățeni moldoveni, are o importanță simbolică, dar ține de trecut, nu de prezent și de viitor. Statalitatea RM este o axiomă pentru mine și întreaga echipă a Partidului Democrat. Iată ce a scris Newsmaker: Că liberalii i-au ajutat pe socialiști să înceapă campania electorală. Iată asta e realitatea. Toată această luptă se bazează că extremele se autoalimentează într-un an electoral. Unii fac temei de campanie pentru alții și viceversa”, a spus președintele fracțiunii PD în Parlament, Marian Lupu.\n„Grupul PPE consideră că inițiativa socialiștilor nu are și nu poate avea temei pentru a fi luată în dezbateri. Atât consilierii PSRM și PCRM au cetățenie română, ba chiar și unii deputați sunt cu pașapoartele române în buzunare. Ei deja au înfăptuit unirea. Declarațiile adoptate de localități au un caracter declarativ, nu un caracter care să poată fi condamnat. Nimeni nu poate fi condamnat pentru opinii. Deci eu cred că nu avem nici un temei juridic sau politic pentru a discuta asemenea inițiative”, a concluzionat deputatul din grupul PPEM, Eugen Carpov.\nAmintim că de câteva săptămâni, mai mult de o duzină de localități semnează declarații simbolice pentru Unirea Republicii Moldova cu România. În urma acestei mișcări s-a declanșat procesul de colectare a declarațiilor pentru statalitate, promovate de președintele Igor Dodon."}