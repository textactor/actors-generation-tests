{"id":42987,"title":"Maia Sandu: „Mult preasuspendatul Dodon” trebuie să lupte cu hoții, nu cu unioniștii","content":"„Mult preasuspendatul Dodon iarăși își revarsă frustrările intrând în luptă cu propriii cetățeni. Statul există pentru cetățeni, nu invers. Politicienii aflați la putere trebuie să asigure o bună guvernare și un trai demn, așa încât oamenii să aibă încredere în ziua de mâine și să nu fie forțați să-și părăsească casele în căutarea unei vieți mai bune”, a scris lidera PAS pe Facebook.\n„Prin interzicerea unor manifestări sincere și autentice ale oamenilor de reunire cu România nu faci decât să dezbini societatea și să instaurezi o dictatură a gândirii și a exprimării. Nu prin legi care cer pedepsirea oamenilor pentru ceea ce cred se construiește o societate unită și civilizată, gata să lupte împreună pentru scopuri comune - bunăstare, libertate și democrație.\nDacă Dodon dorește să întărească statul, ar trebui să o facă nu prin acțiuni de interzicere a liberei exprimări, ci prin legi care combat corupția, prin reforme autentice, prin promovarea unui stat de drept. Dodon nu cu unioniștii trebuie să lupte, dar cu hoții”, a adăugat ex-ministrul Educației."}