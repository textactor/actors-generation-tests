{"id":42001,"title":"VIDEO. Premierul României va vizita R. Moldova în februarie. Bucureștiul și-a anunțat prioritățile pentru 2018 în relația cu Chișinăul","content":"„Dialogul cu Republica Moldova reprezintă o prioritate în politica noastră externă și pentru noi și dialogul cu organismele de la Chișinău este unul dintre instrumentele principale de sprijin pentru Moldova. (...) Proiectele sunt mai înghesuite. În prima parte a anului va trebui să rezolvăm practic tot ce ne-am propus, întrucât, în partea a doua a anului vor avea loc alegerile în Republica Moldova și va fi mai dificil să faci dezbateri, proiecte pe termen lung, toată lumea va fi concentrată pe problema alegerilor”, a declarat Teodor Meleșcanu.\n„Este prima vizită bilaterală pe care o va face (n. r. - Viorica Dăncilă) la Chișinău. Cred că este un semnal foarte clar în legătură cu prioritatea pe care o acordăm relației cu Republica Moldova.\nAceastă vizită va fi sigur, o vizită de luare a unui contact cu primul ministru, dar va fi și o ocazie de a marca într-un anumit fel relațiile foarte bune dintre România și Republica Moldova. După toate probabilitățile, se va semna un contract de către compania română Trans Gaz, pentru construirea unui gazuduct și distribuirea de gaze în partea vestică a Republicii Moldova, de la Iași - Ungheni, până la Chișinău. Se va face inugurarea oficială a unui obiectv cultural deosebit, Sala cu Orgă, așa cum se numește la Chișinău, care a fost în totalitate refăcut cu fonduri nerambursabile din partea României. Se va vizita și una dintre numeroasele grădinițe care a fost de asemenea reabilitată cu sprijinul Guvernului Român și în același timp, vom semna un protocol de colaborare culturală între România și Repubica Moldova. Nu este doar o relație politică sau economică cu Moldova, este și o relație umană, culturală, ceea ce pentru noi reprezintă un punct foarte important”, a dezvăluit Meleșcanu.\n„Următorul proiect e de a convoca împreună cu ministrul de externe francez, Grupul de Acțiune Europeană al Republicii Moldova, la Bruxelles, probabil pe 26 dimineața, în timpul unui dejun, pentru a discuta foarte concret despre reformele care s-au întreprins în Moldova, care este perspectiva pentru UE și mai ales, care este sprijinul pe care noi, țările care vom participa la această acțiune, o vom arăta. După această întâlnire, la consiliul miniștrilor de externe, care va avea loc în aceeași zi, se vor adopta și concluzii referitoare la Republica Moldova și perspectiva sa europeană\", a declarat ministrul de Externe al României.\n„Al treilea proiect este cel referitor la o ședință de Guvern, între Guvernul Republicii Moldova și Guvernul României, o discuție care va fi concentrată pe teme de colaborare, în special în domeniul economic, dar și în domeniul educației, cultural și toate celelalte”, a mai spus oficialul român.\n„Cel de-al patrulea proiect este și din perspectiva Centenarului, o acțiune comună, pe linie parlamentară. Fie în România, fie într-o parte sau în alta, vrem să marcăm și acest lucru. Există dorința noastră ca tot în prima parte a acestui an, să organizăm și o reuniune a comisiei de sprijinire a integrării Republicii Moldova”, a adăugat ministrul.\n"}