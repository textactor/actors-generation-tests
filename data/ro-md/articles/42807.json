{"id":42807,"title":"Pavel Filip dă asigurări: „Obiectivul de reintegrare a țării va fi dus până la capăt”","content":"„Voi face tot posibilul pentru reintegrarea țării. Pe perioada mandatului am obținut mai multe lucruri importante pentru noi: accesul fermierilor la terenurile lor proprii agricole, funcționalitatea normală a școlilor din stânga Nistrului cu predare in limba română. Acest obiectiv de reintegrare a țării vă asigur că va fi dus până la capăt”, a declarat Filip, mandatul căruia în fruntea Guvernului a început pe 20 ianuarie 2016.\nPremierul a menționat că, începând de ieri, Republica Moldova își „controlează pe deplin frontiera”, după ce Parlamentul Ucrainei a ratificat acordul de control comun moldo-ucrainean al graniței.\n„Nu ne vom opri aici până când nu vom obține reintegrarea totală a țării”, a spus primul ministru în cadrul mitingului de comemorare a eroilor căzuți în conflictul armat de la Nistru din 1991-1992.\nLa rândul lui, Igor Dodon a utilizat Facebook pentru a comemora data de 2 martie 1992.\n„În prezent, cu 26 de ani mai tîrziu, noi continuăm să rămînem ostatici ai conflictului transnistrean nesoluționat, care împiedică dezvoltarea statului nostru comun - Republica Moldova”, scrie în postarea lui Dodon."}