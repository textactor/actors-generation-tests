{"id":42543,"title":"Guvernul a aprobat Regulamentul de implementare a programului de stat „Prima Casă”","content":"Regulamentul stabilește criteriile de eligibilitate pentru beneficiari, pentru locuințele care pot fi procurate și pentru băncile comerciale din Republica Moldova implicate în program. De asemenea, este descrisă detaliat procedura de acordare a creditelor ipotecare prin intermediul programului, precum și modalitatea de acordare și executare a garanției de stat.\nPremierul Pavel Filip a menționat că acesta este un ultim pas pentru aplicarea programului și a solicitat instituțiilor responsabile să finalizeze cât mai curând procedurile care mai sunt necesare.\nAprobarea Regulamentului va fi succedată de anumite proceduri tehnice, precum semnarea contractelor trilaterale de colaborare cu băncile și elaborarea câtorva contracte tipizate.  Ministerul Finanțelor își propune să realizeze aceste acțiuni într-un termen cât mai restrâns. Data din care cetățenii pot depune cererile de creditare și băncile participante la program vor fi anunțate ulterior.\nProgramul a fost elaborat pentru a ajuta persoanele tinere să-și procure prima locuință în condiții mai avantajoase de creditare, statul garantând 50% din soldul creditului acordat. Plafonul anual al garanțiilor de stat și suma mijloacelor financiare destinate executării acestora vor fi stabilite anual. Pentru 2018, în bugetul de stat este prevăzut un fond de garantare în valoare de 50 milioane de lei.\nImplementarea programului va fi realizată prin intermediul Organizației pentru Dezvoltarea Întreprinderilor Mici și Mijlocii.\n"}