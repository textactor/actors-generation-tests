{"id":43312,"title":"Dodon avertizează: Dacă situația va ieși de sub control pe 25-27 martie, eu voi forma un front național","content":"„În asemenea circumstanțe de pericol iminent pentru țară și populație, declar că voi răspunde pozitiv miilor de solicitări de mobilizare a cetatenilor și daca situația va ieși de sub control pe 25-27 martie, eu, ca șef de stat, voi forma un Front Național, pentru a oferi o platformă de rezistență tuturor cetățenilor Republicii Moldova care sunt împotriva unirii și care vor să păstreze statalitatea și identitatea moldovenească. Ceea ce ne unește pe noi, indiferent de etnie sau preferințe politice, este iubirea pentru Moldova, pentru Patria noastră”, a scris Dodon pe facebook.\nPreședintele Dodon a anunțat prin mesajul său autoritățile locale și străine „că acțiunile lor vor avea efect de bumerang și în ultimă instanță vor întări identitatea moldovenească, numai că, concomitent, ar putea genera reacții foarte negative față de puterea centrală din Chișinău și față de exponenții imperialismului și ai politicii revanșarde din statul vecin”.\n„Republica Moldova și România pot rămîne state-prieteni. De ce insistați ca reacția de apărare a cetățenilor să le transforme în state aflate în dușmănie?”, s-a întrebat Dodon.\nAmintim că pe 25 martie, forțele unioniste își propun să organizeze o manifestație publică dedicată Centenarului Unirii Republicii Moldova cu România. Mai multe organizații unioniste vor organiza în Piața Marii Adunării Naționale un eveniment intitulat „Marea Adunară Centenară”.\n"}