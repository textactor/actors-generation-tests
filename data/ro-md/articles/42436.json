{"id":42436,"title":"Încă 5 persoane, escortate la CNA în legătură cu legalizarea construcțiilor din Chișinău","content":"Potrivit materialelor cauzei, cei trei reprezentanţi ai agenţilor economici au fost documentaţi cum au oferit diferite sume de bani capilor grupului pentru ca aceştia să corupă funcţionarii din cadrul Direcţiei arhitectură şi Agenţiei servicii publice, în schimbul perfectării unor documente pentru recepţia finală a unor construcţii. Concret: într-un caz, produs în luna noiembrie 2017, sunt menţionate 3 încăperi din strada Alba Iulia, pentru procesul-verbal de recepţie finală a lucrărilor fiind plătită o mită de 1500 de euro. În alt caz, documentat tot în luna noiembrie 2017, unul dintre bănuiţi ar fi transmis unuia dintre capii grupului 2000 de lei şi 200 de euro, în avans, pentru întocmirea actelor de recepţie finală a unui imobil de pe strada Socoleni. În aceeaşi perioadă, a fost documentată şi transmiterea a 40 000 de lei, în avans, liderilor grupului pentru legalizarea unui oficiu neautorizat de pe strada Miron Costin. În procesul investigaţiilor, a mai fost documentată şi transmiterea a 2000 de euro de către unul dintre bănuiţi pentru eliberarea actelor cu privire la replanificarea a trei gherete din strada Calea Moşilor, dar şi pentru setul de documente pentru recepţionarea unei construcţii de pe Albişoara - în ambele cazuri cu înregistrarea acestora la SCT Chişinău.\nÎn dimineaţa acestei zile, ofiţerii CNA şi procurorii anticorupţie au desfăşurat percheziţii la domiciliile şi la locurile de muncă ale bănuiţilor, de unde au ridicat materiale importante pentru cauza penală. În prezent, aceştia sunt audiaţi de ofiţerii de urmărire penală, urmând  ca procurorii să decidă dacă persoanele vor fi reţinute sau vor fi cercetate în stare de libertate.\nAmintim că, săptămâna trecută, şapte persoane au fost reţinute într-un dosar de corupere, trafic de influenţă şi fals în acte publice. Acestea sunt învinuite că ar fi pus în aplicare o schemă infracţională de legalizare a construcţiilor autorizate şi neautorizate din capitală. Potrivit materialelor cauzei, capii grupului identificau persoane, care intenţionau să-şi perfecteze actele de recepţie finală a construcţiilor,  le asigurau întregul portofoliu de documente, prin coruperea unor funcţionari ai administraţiei publice locale şi Agenţiei servicii publice (SCT Chişinău), iar pentru serviciile lor pretindeau sume de până la 3500 de euro. Până în prezent, procurorii şi CNA au documentat circa 40 de asemenea cazuri.\nDin cei 7 reţinuţi, 2 persoane se află în arest preventiv, în izolator, o persoană este cercetată în arest la domiciliu, iar alţi 4 învinuiţi au fost eliberaţi de procurori după ce au semnat acorduri de recunoaştere a vinovăţiei şi au oferit declaraţii importante anchetatorilor.\nCazul este documentat în continuare, urmând ca procurorii anticorupţie şi ofiţerii de urmărire penală ai CNA să analizeze informaţia, obţinută în urma percheziţiilor, pentru a stabili toate circumstanţele faptelor descrise şi a trage la răspundere persoanele responsabile."}