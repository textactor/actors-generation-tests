{"id":43573,"title":"PSRM condamnă „Marșul Unionist”: „Este o provocare deliberată împotriva suveranității statului”","content":"„Partidul Socialiștilor este cel mai mare partid care consecvent apără statalitatea, suveranitatea și integritatea Republicii Moldova. La fel ca și majoritatea populației Republicii Moldova, PSRM condamnă cu fermitate impunerea violentă și părtinitoare din partea minorității unioniste a propriei agende a evenimentelor”, se arată în textul declarației.\nDe asemenea, socialiștii califică participarea la aceste acțiuni a cetățenilor din România drept un act de ingerință gravă în treburile Republicii Moldova suverane.\n„A devenit cunoscut faptul că, organizatorii acestei acțiuni sunt pregătiți să implice în mod activ studenții, elevii liceelor și ai gimnaziilor. În Chișinău, se așteaptă sosirea de adepți ai grupărilor de extrema dreaptă și fani ai echipelor de fotbal din România”, scrie în comunicat.\nPrin intermediul aceluiași comunicat, Partidul Socialiștilor din Moldova cere colaboratorilor SIS, Ministerului de Interne și a Procuraturii „să-și îndeplinească obligațiile profesionale pentru a opri actele de violență din capitala Moldovei și pentru a preveni infiltrarea în țară a provocatorilor din statul vecin”:\n„Solicităm părinților și profesorilor să nu permită implicarea ilegală a minorilor în acțiunile violente. Partidul Socialiștilor își declară refuzul de a organiza orice contramăsuri pe 25 martie 2018. Orice act de violență din capitală va conduce la atingerea obiectivelor stabilite de organizatori: de a destabiliza situația din Moldova și de a submina încrederea cetățenilor în propriul lor stat. Noi îndemnăm toți cetățenii țării să nu răspundă provocărilor unioniștilor”.\nÎn aceeași ordine de idei, PSRM consideră că este necesar să fie consolidată  lupta împotriva unionismului pe dimensiunea juridică și cea legislativă.\n„Vom insista consecvent pe interzicerea activității oricăror partide și mișcări de natură unionistă. Aceste partide, mișcări și personalități nu trebuie admise să participe la viitoarele alegeri locale și parlamentare”.\nPartidul Socialiștilor a mai declarat că sprijină plenar poziția Președintelui Republicii Moldova, Igor Dodon și se declară disponibil să participe la formarea Frontului Național pentru apărarea statalității moldovenești, dacă din partea șefului statului va fi făcut un astfel de apel.\n\n\n\n\n"}