{"id":43184,"title":"„Discuția nu a adus niciun risc reputației ministrului”. Candu comentează convorbirea între Platon și Tănase","content":"„Din câte cunoaștem noi caracterul lui Platon, înțelegem că e o înregistrare făcută de el, mai ales luând în considerare calitatea vocii lui. Asta e opinia mea. Ne dăm seama că domnul Platon obișnuia (sper că acum nu obișnuiește că nu are cum) să înregistreze pe toți cei cu care discuta. De asta spun că e o înregistrare cu un scop pe care el îl urmărea și anume de a obține nemeritat anumite beneficii sau a șantaja. E regretabil că așa înregistrări apar, că cineva le face și anumite televiziuni fac audiență din asta. Suntem o societate deschisă, vrem să știm multe, iar înregistrarea a avut și un efect - demisia lui Tănase. Eu am considerat că probabil discuția telefonică, deși amicală, nu a adus niciun risc pentru reputația ministrului. Dar e decizia dumnealui. Eu regret, dar viața continuă”, a spus Candu.\nRugat să comenteze pomenirea lui Vlad Plahotniuc în discuție, speakerul a spus că va trece  cu vederea „aceste speculații din partea unui acuzat și condamnat, din partea unei persoane care a făcut atâtea rele unor state din regiune, falimentând companii, bănci, dând în judecată state pe dosare false”.\n„R. Moldova a trecut printr-un scandal enorm de spălare de bani și a adus un mare prejudiciu. Pur și simplu nu vreau să comentez aceste aberații. Sunt unii care foarte mult își doresc ca PD să-și frângă gâtul în administrarea statului, dar râde bine cel care râde la urmă”, a mai spus democratul.\n„Am fost martorii unei discuții amicale, cu regret, dar procurorii sunt cei care trebuie să decidă dacă în ea e ceva ilegal”, a adăugat președintele Legislativului."}