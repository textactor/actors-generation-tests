{"id":43182,"title":"Fostul democrat Iurie Bolboceanu, condamnat la 14 ani de închisoare","content":"Urmărirea penală a fost exercitată de către procurorii Procuraturii pentru Combaterea Criminalității Organizate și Cauze Speciale în comun cu colaboratorii Serviciului de Informații și Securitate.  \nÎn cadrul procesului de judecată a fost stabilit faptul că ex-deputatul a fost racolat de către un asistent a atașatului militar al Ambasadei Federației Ruse în Republica Moldova, care are statut de diplomat, dar de fapt este ofițer sub acoperire al Direcției Principale de Informații a Statului Major General al Ministerului Apărării al Federației Ruse, care este un serviciu de spionaj străin.\nAstfel, în perioada 05 octombrie 2016 - 17 martie 2017, condamnatul a avut mai multe întâlniri și discuții cu ofițerul GRU și urmărind un scop material, la însărcinarea acestuia, a cules și a livrat informații de interes național, pasibile de a fi utilizate în dauna intereselor Republicii Moldova. \n„Informațiile furnizate de către inculpat constau în date concrete anticipative privind strategiile și tacticile unor reforme legislative naționale de importanță majoră, acumulate de la figuri politice decizionale, date personale și vulnerabilități a persoanelor cu funcții înalte în stat, promotori ai reformelor politice, evoluția tactică a acțiunilor de implementare a Acordului de Asociere dintre Republica Moldova și Uniunea Europeană, informații detaliate referitor la intențiile și planurile legislative ale grupurilor parlamentare de guvernământ, bazate pe date culese din interiorul formațiunilor politice, informații cu potențial strategic, pasibile de a fi utilizate în dauna intereselor Republicii Moldova”, se arată într-un comunicat al Procuraturii Generale.\nPotrivit circumstanțelor cauzei penale au fost stabilite elemente certe ale acțiunilor și practicilor unui serviciu străin de spionaj, exprimate prin efectuarea întâlnirilor sistematice și clandestine, aplicarea metodelor și tehnicilor speciale de contrafilaj, utilizarea canalelor securizate și ascunse de legătură, oferirea recompenselor bănești pentru însărcinările efectuate. \nSentința este cu drept de atac la Curtea de Apel Chișinău.\nAmintim că fostul deputat PD Iurie Bolboceanu a fost reținut în martie anul trecut.\nAnterior zdg.md scria că Iurie Bolboceanu a figurat în dosarul de corupere a deputaţilor din parlamentul Moldovei. În vara anului 2016, fostul procuror al Capitalei Ion Diacov a declarat că Bolboceanu ar avea o implicare într-un dosar de luare de mită, unde figurează și un traficant de droguri. Totodată fostul procuror susține că de 3 ani dosarul respectiv trebuia trimis în instanța de judecată, dar acest proces este tărăgănat intenționat de procurori.\n\nBolboceanu a anunțat pe 6 martie 2014 că părăsește fracțiunea și Partidul Democrat. Parlamentarul a evitat la acel moment să-și explice gestul."}