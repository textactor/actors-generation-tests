{"id":42002,"title":"Dezbaterea pe marginea neutralității: Cum înțeleg cetățenii noțiunea de „stat neutru” și ce spun experții","content":"„Pentru majoritatea populației neutralitatea țării este echivalentă cu „independența statului” - 34% dintre cetățeni au declarat că ei percep o asemenea asociere. În același timp, 17% înțeleg că un stat neutru este unul care „nu se amestecă în afacerile altor state”, și 14% definesc un stat neutru ca un „stat care nu participă la războaie”, scrie într-un rezumat pentru presă difuzat de către companie.\nSondajul a fost realizat pe un eșantion de 2282 de persoane, reprezentativ pentru populația de 18+ ani a Republicii Moldova (exceptând populația din regiunea transnistreană). Marja de eroare a eșantionului constituie aproximativ 2,1% la un interval de încredere de 95%.\nPotrivit analistului politic Igor Boțan, nu poate exista un semn de echivalență între noțiunile „neutralitatea țării” și „independența statului”.\n„Echivalența [între aceste două concepte, n.r.] este exclusă”, a spus analistul, contactat de AGORA. \n„Aceste sondaje ne ajută să vedem cât de atenți sunt cetățenii atunci când sunt emise documente cu caracter legal, de exemplu, hotărârea Curții Constituționale din 2 mai 2017, care a dat o explicație foarte profundă a noțiunii de neutralitate”, a precizat expertul.\nConform Hotărârii nr.14 din 02.05.2017 a Curții Constituționale, „participarea Republicii Moldova la sisteme colective de securitate, asemenea sistemului de securitate al Națiunilor Unite, operațiuni de menținere a păcii, operațiuni umanitare etc., care ar impune sancțiuni colective împotriva agresorilor și infractorilor de drept internațional, nu este în contradicție cu statutul de neutralitate”.La rândul lui, analistul politic Vlad Țurcanu spune că conceptul de „stat neutru” a fost  mereu folosit în scopuri politice.\n„Există atâtea state în lume care sunt independente, dar nu sunt neutre. De ce ar trebui Republica Moldova să înceteze să fie independentă dacă nu ar fi neutră?”, se întreabă expertul. Potrivit lui, există și o altă fațetă a acestei discuții pe marginea neutralității. „Se încearcă a se acredita ideea că statutul de țară neutră nu-i permite Republicii Moldova să colaboreze militar cu alte state pentru a-și consolida sistemul de apărare, ceea ce este complet fals. Orice stat neutru are dreptul să-și consolideze sistemul de apărare, mai ales o țară ca Republica Moldova care nu își controlează o parte bună din teritoriu”, a conchis analistul.\nSondajul Magenta Consulting a avut scopul să evalueze atitudinile cetățenilor față de relațiile de securitate bilaterale și multilaterale ale țării.\n"}