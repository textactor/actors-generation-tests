{"id":42705,"title":"Dăncilă: Guvernul României lansează, în martie, proiectul Centenar","content":"„Noi vom lansa proiectul Centenar la jumătatea lunii martie, un proiect Centenar la care vrem să participe şi Parlamentul României şi preşedintele României, un proiect Centenar care să reprezinte România şi în care vibraţiile să fie şi din partea Republicii Moldova. Am vorbit despre acest lucru şi cu domnul prim-ministru (Pavel Filip - n.r.), am vorbit cu doamna ministru al Educaţiei, astfel încât cred că este important să avem cât mai multe proiecte comune. Chiar i-am propus doamnei ministru al Educaţiei un eveniment pe Centenar în Parlamentul European susţinut de către europarlamentarii români, tocmai pentru a arăta această legătură între România şi Republica Moldova, dar în acelaşi timp pentru a sublinia susţinerea României pentru Republica Moldova pe calea proeuropeană. Cred că este foarte important să arătăm acest lucru şi să susţinem acest lucru de ambele părţi”, a declarat Dăncilă, potrivit Agerpres.\n „Eu voi pleca spre casă (spre Bucureşti - n.r.) cu certitudinea că deschiderea arătată atât de Guvernul României, cât şi de Guvernul Republicii Moldova nu poate fi decât pozitivă şi poate fi concretizată în cât mai multe proiecte comune”, a afirmat ea.\nViorica Dăncilă a fost întrebată ce proiecte comune ar trebui să realizeze România şi Republica Moldova pentru a marca cei 100 de ani de la Marea Unire, în Anul Centenar 2018.\nPrim-ministrul român a efectuat marţi o vizită la Chişinău, unde a avut întâlniri cu premierul Pavel Filip şi cu preşedintele Parlamentului moldovean, Andrian Candu. "}