{"id":43337,"title":"VIDEO. 60 plus: Visul nu are vârstă. Află povestea medicului care a îndrăznit să cânte","content":"Tudor Bumbac a îndrăgit muzica de mic. În casa părintească din satul Recea, raionul Râșcani a și învățat să cânte la o armonică, pe care tatăl i-o cumpărase fratelui său. Încă din copilărie și apoi în adolescență îi plăcea să asculte muzică.\n„Părinții îmi ziceau: măi, ție nu-ți trebuie nici mâncare, nici haine. Tu dacă auzi undeva muzică, le lași pe toate și te duci să asculți. În sat, la Recea, când era vreo nuntă, eu eram primul acolo să privesc fanfara. De multe ori mă gândeam: cum compun ei muzica? În copilărie îmi imaginam că cei care compun muzica au capul mare cât o ciutură și că e plin cu minte. Când am mai crescut, am cântat la armonică la cumătrii și la manifestațiile de la școală ”, mărturisește Tudor Bumbac.\nAceste amintiri jucăușe din copilăria să îi aduc câteva lacrimi în ochi.\nPe lângă pasiunea față de muzică, se interesa și de medicină. A ales să devină medic și a început să lucreze încă din studenție. După ce a absolvit Institutul de Medicină, rectorul i-a propus să lucreze la catedră, el însă a refuzat și a fost trimis în armată.\n„Domnul rector s-a enervat și a cerut să fiu înscris în rândurile Armatei Sovietice. Am lucrat trei ani, în lazaret (infirmerie), în regiunea Transcarpatia. Era o frumusețe extraordinară acolo: munți și aer curat. După trei ani, mi-au propus să rămân medic acolo sau la un spital din apropierea Moscovei. Am refuzat, pentru că eu m-am născut în Moldova și voiam să revin acasă. Uneori mai auzeam pe acolo muzică de-a noastră și mă doborau emoțiile”, povestește Tudor Bumbac.\nRevenit la Chișinău, Tudor Bumbac s-a angajat în calitate de medic dermatolog. Timp de 30 de ani a condus secția de boli venerice și de piele pentru bărbați de la Spitalul de la Costiujeni.\nVorbește cu pasiune despre munca sa și despre responsabilitățile pe care le are un medic față de pacientul său. Bărbatul mărturisește că înțelepciunea și empatia l-au ajutat să fie un medic bun pentru pacienții săi.\nCât a lucrat în calitate de medic, Tudor Bumbac nu a uitat de muzică. Deși medicina îi lua cea mai mare parte a timpului, găsea o oră-două pentru a compune, chiar dacă cei de-acasă uneori nu-i înțelegeau pasiunea.\n„Soția mi-a zis o dată: Lasă tu muzica asta, ce, e muzică asta la tine? M-am simțit jignit și am decis să mă consult cu un profesor de muzică. I-am arătat versurile, muzica mea și profesorul cela mi-a spus: aveți talent, însă trebuie să munciți mult. Tot el mi-a zis că muzica nu trebuie ascunsă, pentru că e păcat”, povestește bărbatul.\nDespre concursul Eurovision a auzit de la radio și s-a gândit să participe. Înainte de asta a fost la un profesor de muzică și l-a întrebat dacă oamenii nu vor râde de muzica lui, iar muzicianul i-a spus să încerce, întrucât versurile și melodia erau bune.\nTudor Bumbac mărturisește că după Eurovision a devenit mai curajos. \nTudor Bumbac duce un mod sănătos de viață: merge mult pe jos și dimineața aleargă câte o sută de metri. Are grijă și de regimul alimentar. A început să facă mai multă gimnastică, ca să se mențină în formă pentru a putea cânta.\n"}