{"id":43000,"title":"Ipoteza lui Voronin: Dodon le-a promis turcilor că va construi o moschee în schimbul reparației de la Președinție","content":"„Cu ce ocazie Turcia are interes să ne repare președinția? A apărut noutate că Dodon le-a promis că va fi construit aici o moschee. Și asta în țară unde mai mult de 90% suntem ortodocși. Așa vinzi tu religia ta...”, a spus Voronin pentru sursa citată.\nLiderul comuniștilor a refuzat să spună de unde deține această informație, dar a precizat că e vorba „de surse demne de încredere”.\nDeși partea turcă ne repară clădirea președinției gratis, cheltuielile lor se vor ridica la 7 milioane de euro, cel puțin conform anunțului firmei de construcție. Voronin nu e de acord că e necesară o asemenea sumă.\n„Acolo trebuiesc 200-300 de mii ca președinția să arate normal. A avut de suferit primul etaj și blocul unde era cantina. După 7 aprilie am schimbat și geamurile și am făcut reparație la etaje”, spune Voronin.\nAmintim că la lansarea oficială a lucrărilor, Dodon a spus că „din partea lor (n.r. - a părții turce) nu am auzit nicio condiție” pentru reparația clădirii. „Nu cerem nimic în schimb în afară de prietenia Moldovei”, a spus, la rândul său, unul dintre coordonatorii de programe din cadrul agenției turce TIKA, responsabilă pentru implementarea proiectului de reparare a clădirii Președinției."}