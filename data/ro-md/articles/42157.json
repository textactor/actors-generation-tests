{"id":42157,"title":"Fără propagandă (externă) la televizor. Legea promovată de guvernare a intrat în vigoare","content":"Conform modificărilor, în Codul Audiovizualului a fost introdusă noţiunea de „securitate informațională”. Termenul prevede „starea de protecție a resurselor informaționale, inclusiv un ansamblu de măsuri pentru asigurarea protecției persoanelor, a societății și a statului de eventuale tentative de dezinformare și/sau de informare manipulatoare din exterior și pentru neadmiterea provocărilor cu caracter mediatic îndreptate împotriva Republicii Moldova”.\nCodul Audiovizualului a fost completat şi cu un articol care statuează că pe teritoriul Republicii Moldova va fi permisă transmisia doar a programelor de televiziune și radio cu conținut informativ, analitic, militar și politic care sunt produse în statele membre ale Uniunii Europene, SUA, Canada, precum și în statele care au ratificat Convenția Europeană cu privire la televiziunea transfrontalieră, document care nu a fost ratificat de Federația Rusă.\nÎn cazul încălcării noilor prevederi, radiodifuzorii riscă amenzi de la 70 mii la 100 mii de lei sau retragerea licenţei în cazul unor sancţiuni repetate.\nGuvernul va avea la dispoziţie trei luni, de la data publicării, pentru a aduce actele sale normative în concordanță cu prezenta lege şi va prezenta Parlamentului propuneri privind aducerea legislației naţionale în concordanță cu noile modificări ale Codului Audiovizualului."}