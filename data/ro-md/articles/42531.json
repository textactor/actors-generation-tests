{"id":42531,"title":"Silvia Radu a avut o întrevedere cu reprezentanții comunității IT, privind implementarea conceptului  Smart City","content":"Scopul întrevederii a fost identificarea oportunităților de colaborare dintre sectorul privat și cel public, pentru a dezvolta proiecte digitale, inclusiv soluțiile Smart City.\n„Suntem categoric și absolut deschiși către viziunile moderne de creare a unui oraș prietenos cu noile tehnologii informaționale. Orice propuneri sunt binevenite, le așteptăm chiar astăzi, dacă sunt. Singura condiției este ca proiectele să aibă și o justificare economico-financiară bine argumentată”, a spus Silvia Radu.\nAriile în care tehnologiile își pot găsi loc sunt multiple, de la un sistem de iluminare stradală de tip „smart”, sisteme de gestiune automatizată a traficului rutier sau instrumente digitale pentru plata serviciilor comunale, la mecanisme digitale de plată pentru parcări, amenzi, înregistrarea în regim online a cererilor, petițiilor și sisteme de management eficient al infrastructurilor complexe.\n„Suntem gata să punem umărul și să ajutăm să transpunem modelul „Tekwill” la nivel de primărie și, mai apoi, la nivel de oraș. Noi vrem și cred că putem să creăm împreună acest tech-city”, a spus director executiv ATIC, Ana Chirița.\nAmbele părți implicate în discuție au ajuns la concluzia că, oricare ar fi proiectele dezvoltate împreună, acestea ar trebui să respecte următoarele principii: proprietatea și gestiunea datelor trebuie să aparțină statului, prin colaborarea cu Guvernul, în timp ce managementul poate fi delegat sectorului privat, întrucât acolo există expertiză, competență și dorință de implicare, după modelul multor altor orașe din lume, în care aceste parteneriate funcționează cu succes.\nNoțiunea de Smart City se referă la orașele care apelează intensiv la tehnologiile noi dedicate îmbunătățirii serviciilor publice, creșterii nivelulului de confort al cetățenilor, eficientizării consumurilor de resurse și reducerii cheltuielilor pe termen mediu și lung."}