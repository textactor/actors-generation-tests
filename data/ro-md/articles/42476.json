{"id":42476,"title":"Piatra PL în curtea lui Shor? Un proiect al liberalilor prevede interzicerea publicității politice în unitățile comerciale","content":"Potrivit autorilor, actualmente, există agenți economici care, profitând de vidul legislativ, afișează în unitățile comerciale denumiri și simboluri prin care se identifică formațiuni politice pot comercializa produse ambalate în pungi cu elemente de identificare politică. „Asistăm la situația în care consumatorii sunt supuși indirect unei publicități neoneste, iar promovarea simbolicii partidelor politice devine o practică vicioasă”, spun deputații.\nÎn opinia autorilor, asta este de fapt o metodă frauduloasă de corupere politică în timpul campaniilor electorale și în afara lor, iar agentul economic, vrând nevrând, creează impresia unei unități cu partidul politic.\nDeputații propun să fie schimbată legea cu privire la publicitate, legea la comerțul interior, cea cu privire la antreprenoriat și Codul contravențional.\nSe propune ca publicitatea politică să fie interzisă în unitățile comerciale, mobile, unitățile de alimentație publică, cu excepția celor aferente surselor de informare în masă.\nDe asemenea, se propune interdicția de folosire în denumirea întreprinderii a denumirii integrale sau prescurtate a partidelor politice.\n„Situația nu e ipotetică, ci vine din cazuri reale. Există actori politici care se folosesc de acest vid legislativ și cunoașteți despre cine e vorba. Pe teritoriul țării circulă unități comerciale mobile cu siglă de partid. Pe magazine e sigla partidului. Pentru cetățean nu e clar dacă intră într-un magazin social sau la sediul partidului”, a spus deputatul Roman Boțan la ședința comisiei.\nComisia a susținut inițiativa, iar aceasta urmează să fie avizată de Guvern și discutată în Parlament."}