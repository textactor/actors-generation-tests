{"id":42474,"title":"Chișinăul găzduiește o conferință internațională pe Securitate. Ne vor vizita cel puțin șapte președinți de Parlament","content":"Delegațiile străine vor începe să ajungă la Chișinău din 1 martie. Anunțul a fost făcut de președintele Parlamentului, Andrian Candu.\nOficiali și experți de nivel înalt vor participa la prima Conferință interparlamentară în probleme de securitate „Georgia, Republica Moldova și Ucraina: Parteneriatul Estic și provocările de securitate curente” organizată la Chișinău, la 2 martie curent.\n„Ucraina, Moldova și Georgia se confruntă cu provocări actuale similare, cum este separatismul, dezinformarea, ingerințe externe în procesul politic. De asemenea, avem aspirații comune de transformare a țărilor după modelul european și integrare în UE. Această conferință, pe care avem ambiția să o organizăm anual, este o platformă de dezbateri unde politicieni și experți la nivel înalt se întâlnesc pentru a identifica noi mecanisme de cooperare în domeniul apărării și securității din regiune. Am ajuns la etapa în care suntem cu toții conștienți de necesitatea consolidării dimensiunei de securitate prin contracararea amenințărilor hibride ce subminează fundamentele democratice ale țărilor noastre”, a spus Andrian Candu, președintele Parlamentului. \n\nLa Conferință vor fi dezbătute probleme legate de dezinformare, securitate informațională, energetică și provocări actuale comune, creșterea economică și supremația legii în cadrul Parteneriatului Estic. Toată informația, actualizată la zi, este plasată pe pagina evenimentului Parl4Sec.md.   \n\nPână la această oră participarea la conferință a fost confirmată de conducerea a 10 legislative, inclusiv șapte președinți de Parlament. De asemenea, au anunțat că vor participa europarlamentari, reprezentanți ai Congresului SUA, precum și experți notorii cum sunt vicepreședintele executiv al Consiliului Atlantic Damon Wilson, fostul asistent adjunct al Secretarului de stat SUA și ex-președinte Freedom House David Kramer, Anders Aslund, Eurasia Center, Consiliul Atlantic, Directorul Eurasia Center John Herbst, ambasadorul Asif Chaudhry, directorul asociat RUSI, Jonathan Eyal, Ambasadorul Alexander Vershbow, fost secretar general adjunct NATO, alți experți internaționali și regionali."}