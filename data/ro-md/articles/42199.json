{"id":42199,"title":"Schemă cu imobile, pusă la punct de un grup infracțional chiar în incinta Primăriei capitalei. Șapte persoane, reținute","content":"Potrivit materialelor anchetei, din 2017 până în prezent, un grup de persoane a închiriat un birou în sediul Primăriei municipiului Chişinău, punând în aplicare o schemă infracţională de legalizare a construcţiilor autorizate şi neautorizate din raza Chişinăului în interesul unor persoane fizice şi juridice. Grupul era format din doi coordonatori, care s-au dovedit a fi capii schemei, şi mai mulţi specialişti în construcţii: experţi tehnici, proiectanţi, ingineri, diriginţi de şantier, care făceau parte din Comisia de recepţie finală a lucrărilor. Capii reţelei identificau persoane, care intenţionau să-şi perfecteze actele de recepţie finală a construcţiilor,  le asigurau întregul portofoliu de documente, după care implicau membrii Comisiei pentru semnarea procesului-verbal final.\nDe menţionat că, potrivit Regulamentului cu privire la atestarea tehnico-profesională a specialiştilor cu activităţi în construcţii, „responsabilii tehnici, proiectanţii şi experţii tehnici, sunt persoane autorizate, învestite de stat să presteze, în numele acestuia, servicii publice sau să îndeplinească activităţi de interes public”. Astfel, având toată puterea de decizie, grupul perfecta actele de recepţie finală a construcţiilor, fără ca măcar să se deplaseze la faţa locului pentru a evalua lucrările. Toată afacerea se derula într-un singur birou din cadrul Primăriei, după care,  aceleaşi persoane mergeau la SCT Chişinău pentru a înregistra imobilele.\nCa rezultat al acţiunilor de urmărire penală şi măsurilor operative, care au durat câteva luni, au fost documentate aproximativ 40 de cazuri în care grupul a legalizat construcţia unor imobile din capitală şi din suburbiile acesteia. Materialele video-audio, obţinute în urma investigaţiilor, demonstrează că, pentru serviciile lor, coordonatorii grupului încasau de la clienţi sume cuprinse între 250 şi 3500 de euro, fiecare membru al Comisiei primind partea sa de bani. În prezent,  persoanele vizate în această schemă sunt cercetate penal pentru trafic de influenţă.\nCazul este documentat în continuare, urmând ca procurorii anticorupţie şi ofiţerii de urmărire penală ai CNA să analizeze informaţia, obţinută în urma percheziţiilor, pentru a stabili toate circumstanţele faptelor descrise şi a trage la răspundere persoanele responsabile.\n"}