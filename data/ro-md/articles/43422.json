{"id":43422,"title":"Igor Dodon despre victoria lui Vladimir Putin: „Este o victorie importantă pentru Rusia, dar este importantă și pentru Moldova”","content":"„Toată lumea înțelegea că domnul Putin va învinge în această campanie electorală, destul de importantă, cu mai multe semne de întrebări pe intern și pe extern. Este o victorie importantă pentru stabilitatea politică a Federației Ruse”, a declarat Igor Dodon.\nPreședintele Republicii Moldova a ținut să sublinieze că, de asemenea, faptul că Vladimir Putin a ieșit învingător în bătălia electorală este important și pentru țara noastră:\n „Este o victorie importantă și pentru noi, pentru Republica Moldova pentru că am stabilit unele contacte și unele relații personale la nivel de președinte. Aceste contacte deja au dat și rezultate pozitive pentru Moldova, mă refer la cifre concrete din exporturi”.\nMai mult, Igor Dodon și-a exprimat speranța că în noul mandat, Putin va favoriza reîntregirea Republicii Moldova.\n „Chiar sper foarte mult, și cred că sunt șanse ca pe parcursul acestui mandat al domnului Putin să fie rezolvată una dintre problemele de bază cu care ne confruntăm: mă refer la reunificarea țării. Rezolvarea problemei transnistrene”, a conchis Dodon."}