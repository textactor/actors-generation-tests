{"id":42881,"title":"Trei tineri de la Universitatea Tehnică au câștigat primul hackathon studențesc de realitate virtuală","content":"Tinerii din echipa „NoSpam” au venit cu ideea unui joc „endless run”, în care utilizatorul se pomenește într-o lume imaginară a viitorului.\n„Ideea a fost să facem un joc simplu cu elemente futuristice. Ne-am gândit că jocurile de gen „endless running” mereu au fost în top, atât pe Android, cât și iOS și PC. În astfel de jocuri e ușor să implementezi elemente de fizică și uneltele de design”, a spus membrul echipei, Mihai Lungu, adăugând că jocul va fi unul foarte util pentru cei care petrec mult timp în fața computerului, pentru că „te ajută să faci o pauză” și să „alergi timp de 10-15 minute” prin această lume fantastică creată de studenți.\nCei trei membri ai echipei „NoSpam” - Andrei Corobco, Liviu Cernei și Mihai Lungu - sunt în anul II la Facultatea FCIM de la UTM. Drept premiul pentru jocul lor, Galaxy Run, ei au obținut posibilitatea să facă internship la compania Rift Time.\nTotodată, tinerii intenționează să participe la competiția anuală Rube Goldberg de la UTM, în cadrul căreia sunt prezentate cele mai bune proiecte ale studenților.\nProiectul „Virtual Reality Course and Hackathon” a fost organizat de compania Rift Time, în colaborare cu Universitatea Tehnică a Moldovei, fiind susținut de Agenția pentru Dezvoltare Internațională a Statelor Unite (USAID), Asociația Companiilor Creative (COR) și Ambasada Suediei.\nUn reportaj cu detalii despre hackathon, prezentarea proiectelor și lista completă a echipelor participante va fi publicat în curând pe site-ul AGORA, partener media al evenimentului."}