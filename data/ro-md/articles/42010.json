{"id":42010,"title":"Un vicepreședinte al Parlamentului European, demis pentru că și-a numit colega „nazistă”","content":"Cu 447 de voturi pentru şi 196 împotrivă, deputaţii europeni, reuniţi în sesiune plenară de la Strasbourg, au decis să-l demită pe Ryszard Czarnecki înainte de termen din funcţia de vicepreşedinte pentru o „abatere gravă”.  Acest deputat al Partidului Lege şi Justiţie (PiS, conservator), la putere în Polonia, a comparat-o pe un blog pe compatrioata sa Roza Thun (PPE, de dreapta) cu polonezii care colaborau cu naziştii în timpul celui de-al Doilea Război Mondial, care îi vindeau pe evrei pe bani. Ryszard Czarnecki (55 de ani) a refuzat apoi să-şi ceară scuze într-un interviu la un post de radio.  Patru preşedinţi ai grupurilor politice din Parlament (PPE, social-democraţi, liberali şi verzii) i-au scris în luna ianuarie preşedintelui PE, Antonio Tajani, pentru a 'denunţa o declaraţie inacceptabilă şi degradantă' şi cerând 'sancţiuni exemplare' pentru 'această atitudine deplorabilă'.  „Este bine că atât de mulţi oameni sunt şocaţi. Nu putem tolera aceasta”, a reacţionat miercuri într-o declaraţie pentru AFP Roza Thun, care criticase anterior pe canalul Arte politica naţionalistă a actualului guvern polonez.  Mandatul de europarlamentar al lui Czarnecki nu a fost pus sub semnul întrebării şi un nou vicepreşedinte trebuie să fie acum ales de la grupul său politic (/ECR/, Grupul Conservatorilor şi Reformiştilor Europeni ). Parlamentul European are 14 vicepreşedinţi."}