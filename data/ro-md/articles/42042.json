{"id":42042,"title":"Un nou termen limită pentru lansarea serviciului 112: martie 2018","content":"Soluția tehnologică procurată este una dintre cele mai avansate la nivel european, se anunță într-un comunicat al Guvernului. Potrivit autorităților, sistemul era implementat până acum doar în Suedia și Danemarca. Aceasta oferă o serie de opțiuni esențiale noi: localizare geografică, preluarea apelurilor video direct din platforma CordCom, preluarea mesajelor text, captarea și introducerea în sistem a imaginii și video de pe alte dispozitive. Astfel, persoanele cu deficiențe de auz și vedere vor putea apela fără probleme serviciul 112.\nȘeful Guvernului a solicitat să fie întreprinse toate măsurile necesare pentru implementarea cât mai eficientă a Serviciului unic pentru apelurile de urgență 112. Acesta  urmează să devină funcțional la finele lunii martie curent, integrând numerele 901, 902 și 903.\n112 este numărul unic pentru apelurile de urgență activ în toate statele membre ale Uniunii Europene. Funcționează în regim non-stop și poate fi apelat absolut gratuit de fiecare cetățean de pe telefonul fix și mobil.\n"}