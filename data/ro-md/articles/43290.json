{"id":43290,"title":"BNS: Economia Republicii Moldova a crescut cu 4,5% în anul 2017","content":"La creșterea PIB au contribuit diverse activități economice, cea mai mare pondere fiind înregistrată de comerțul cu ridicata și cu amănuntul, întreținerea și repararea autovehiculelor și a motocicletelor, transport și depozitare, activități de cazare și alimentație publică - cu o contribuție de 1,3 puncte procentuale la creșterea PIB. Avansul economic a fost determinat și de evoluțiile pozitive din sectorul agricol, industrial, domeniul IT și al comunicațiilor, precum și cel al construcțiilor. \nPotrivit raportului, cea mai mare creștere economică din anul trecut a fost înregistrată în ultimul trimestru, când PIB-ul a însumat circa 41 de miliarde de lei, în creștere cu 6,4% față de perioada similară din 2016.\nPentru anii 2018-2020, Ministerul Economiei și Infrastructurii prognozează o creștere a economiei cu 3-4%."}