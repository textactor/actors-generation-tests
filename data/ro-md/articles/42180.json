{"id":42180,"title":"Kim Jong-un a lăudat Coreea de Sud pentru primirea delegației nord-coreene la JO","content":"Afirmațiile lui Kim Jong-un vin după ce delegația nord-coreeană, în frunte cu sora dictatorului, s-a întors din Coreea de Sud. Postul public de televiziune din Coreea de Nord a catalogat drept „impresionantă” primirea făcută de oficialii sud-coreeni și a afirmat că liderul Kim Jong-un vrea să îmbunătățească relațiile cu vecinii din sud și este deschis la dialog.\nExistă însă și îngrijorări că aceste declarații fac parte din propaganda nord-coreeană și că, de fapt, Kim Jong-un nu intenționează să dea înapoi, după ce a amenințat în repetate rânduri Coreea de Sud, pentru exercițiile militare desfășurate împreună cu armata Statelor Unite.\nKim Yo-Jong, sora lui Kim Jong-un, a fost liderul delegației nord-coreene trimise la Jocurile Olimpice. Într-un alt gest fără precedent, aceasta i-a înmânat președintelui sud-coreean Moon Jae-in o scrisoare din partea fratelui ei, în care acesta îi propune lui Jae-in să facă o vizită oficială în Coreea de Nord. Dacă întrevederea va avea loc, va fi prima întâlnire dintre liderii celor două țări, în mai bine de un deceniu.\nÎntr-un interviu acordat Washington Post, vicepreședintele american Mike Pence a declarat că SUA este gata să intre într-un dialog cu Coreea de Nord, dar că America va continua să impună sancțiuni și să pună presiune asupra guvernului de la Phenian, din cauza programului nuclear desfășurat de nord-coreeni."}