{"id":43167,"title":"Țigări în valoare de peste un milion de lei, ascunse într-un camion încărcat cu zahăr. Urmau să fie transportate în Malaga","content":"„Pe 10 martie au fost reținuți în flagrant în postul vamal Sculeni doi cetățeni români care intenționau să treacă peste frontiera vamală a Republicii Moldova 200 cutii a câte 500 pachete, echivalent a 2 milioane de țigarete de marca NewYork 500 camuflate în zahăr alb care urmau a fi transportate în Spania”, a spus oficialul de urmărire penală al IGP, Veaceslav Manoli. \nPotrivit acestuia, valoarea estimată a țigărilor este de circa un milion de lei moldovenești, iar, într-o țară-membră a UE, acestea puteau fi vândute cu peste 120 de mii de euro (echivalentul a 2 milioane 400 de mii de lei).\n„În ceea ce ține de marfa țigăretelor reținute... Este o marfă care nu este înregistrată pe teritoriul Republicii Moldova, deci nu o puteți găsi în rețeaua de comercializare. Ea este specifică regiunii Spaniei unde este comercializată, de aceea, trebuia să ajungă la destinația respectivă. Sunt despuse expertize pentru a stabili proveniența acestor mărfuri. Presupunem că ele au fost contrafăcute, încercăm să identificăm persoanele implicate în contrafacerea acestora”, a spus șeful Direcției Investigarea Fraudelor Economice, Alexei Bacoș. Dacă vor fi găsiți vinovați, bănuiții riscă o pedeapsă cu închisoare de la trei la 10 ani. "}