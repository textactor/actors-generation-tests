{"id":42203,"title":"Avionul rusesc cu 71 de oameni la bord s-a prăbușit din cauza unei erori de pilotaj","content":"Echipele de căutare și salvare au reușit să recupereze luni una dintre cutiile negre ale avionului, care conține datele de zbor ale aeronavei. Comitetul Interstatal de Aviație a declarat, după analizarea datelor, că piloții au văzut variații mari pe indicatoarele de viteză ale avionului, unul dintre ele arătând o viteză de 0 km/oră.\n„O situație specială a apărut la 2 minute și 30 de secunde de la decolare, la o altitudine de aproximativ 1.300 de metri și la o viteză de 470 de kilometri/oră”, au declarat inspectorii Comitetului Interstatal de Aviație, adăugând că după acest moment viteza aeronavei a început să scadă drastic, semn că urma să intre în picaj. \nSondele Pitot sunt situate în afara aeronavei și sunt folosite pentru a stabili viteza avionului, indicator pe care acestea îl calculează în funcție de presiune. Însă în timpul zborului, din cauza temperaturilor scăzute de la altitudini înalte, acestea riscă să înghețe. Pentru a preveni givrarea (înghețul) acestor sonde, avioanele sunt dotate cu un sistem de încălzire a tuburilor, însă în cazul avionului Antonov An-148, piloții au uitat să pornească acest sistem.\nPiloții avionului ar făcut apoi o serie de manevre greșite și au plonjat cu avionul într-un unghi înclinat de 30-35 de grade. Avionul s-a prăbușit pe un câmp înzăpezit, la doar 6 minute de la decolarea de pe aeroportul Domodedovo, din Moscova. Toți cei 71 de oameni aflați la bord au murit.\nUn alt raport al rușilor arăta că pilotul avionului ar fi ales ca avionul să nu fie supus unui proces de rutină pentru prevenirea înghețului, înainte de decolare. Piloții sunt cei care decid dacă vor ca avionul să fie acoperit cu un spray anti-îngheț înainte de a decola, în funcție de condițiile meteorologice și de starea avionului."}