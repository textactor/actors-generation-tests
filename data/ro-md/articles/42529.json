{"id":42529,"title":"Clădirile afectate de calamitățile naturale vor fi reparate cu 6 milioane de lei oferite de Guvern","content":"Pentru reparația grădiniței de copii „Prietenia” din satul Pîrlița, raionul Ungheni, vor fi alocate 3,17 milioane de lei. De menționat că autoritățile locale au transferat deja 30 de mii lei în acest scop. Totodată, pentru finisarea reabilitării acoperișului școlii sportive raionale din Drochia vor fi alocate mijloace financiare suplimentare în sumă de 472,5 mii de lei. Anterior în acest sens au fost transferate alte 462 mii de lei. Ambele edificii au avut de suferit din cauza ploilor abundente din vara anului 2016 și, respectiv, 2017.\nPentru lichidarea consecințelor ninsorilor abundente din aprilie 2017, Ministerului Educației, Culturii și Cercetării îi vor fi transferați 2,32 milioane de lei. Banii vor fi utilizați pentru reparația Muzeului Național de Istorie a Moldovei, a Casei-Muzeu „A. S. Pușkin”, a Teatrului Național „Mihai Eminescu” și a sediului Ansamblului Național Academic de Dansuri Populare „JOC”.\nFondul de intervenție al Guvernului este destinat finanțării cheltuielilor urgente legate de lichidarea consecințelor calamităților naturale, în caz de epidemii, incendii, precum și în alte situații de criză.\n"}