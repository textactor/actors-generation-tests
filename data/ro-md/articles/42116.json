{"id":42116,"title":"Cum și-a făcut dreptate un șofer a cărui mașină s-a defectat din cauza uleiului nepotrivit","content":"Ghinionul l-a dus pe Serghei într-un magazin din capitală, specializat în vânzarea pieselor auto. Bărbatul a procurat ulei pentru a-l schimba pe cel vechi din cutia de distribuţie, însă maşina a cedat după câteva sute de kilometri.„Ei au greşit marca de ulei. Mi-au dat alt tip de ulei şi din cauza asta s-a deteriorat cutia de distribuţie. Am fost s-o repar. Ei mi-au zis că nu sunt piese şi am cumpărat altă cutie de distribuţie”, povestește șoferul.Pe lângă faptul că a plătit 250 de lei pentru un ulei nepotrivit, Serghei a fost nevoit să mai plătească alte nouă mii de lei pentru reparaţie şi piese. Deoarece administraţia magazinului a tot amânat examinarea solicitării privind compensarea pagubei, bărbatul s-a adresat cu o plângere la APC.„Am fost la ei şi au zis că ar trebui să facă o expertiză tehnică şi chimică ca să vadă dacă mașina s-a deteriorat din cauza uleiului. Am fost de acord, dar ei au început să amâne. Atunci m-am adresat la Agenția pentru Protecţia Consumatorului. S-a rezolvat pe cale amiabilă, a fost de vină vânzătorul, care a vândut alt tip de ulei”, explică bărbatul.Potrivit directorului APC, litigiul poate fi soluționat pe cale amiabilă, dacă reclamantul reuşeşte să ajungă la un numitor comun cu antreprenorul vinovat. În acest caz, instituția doar monitorizează îndeplinirea angajamentelor, fără a interveni în proces.„Dacă agentul economic nu iese în întâmpinare, atunci se efectuează controlul, se finalizează cu un act de control, proces contravenţional, se aplică o amendă, se emite decizie de remediere gratuită”, a menționat directorului APC, Iurie Eremia.De la începutul anului, la APC au parvenit peste 200 de reclamaţii."}