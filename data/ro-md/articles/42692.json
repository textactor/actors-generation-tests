{"id":42692,"title":"Reparația treptelor de granit din parcul Valea Morilor va începe în martie","content":"Potrivit deciziei CMC, Primăria municipiului Chişinău îşi asumă cheltuielile în proporţie de 5 la sută din valoarea totală a proiectului, ceea ce constituie circa 945.000, dar şi cheltuielile de proiectare, asistenţă tehnică, lucrări de efectuare a expertizelor documentaţiei de proiect şi supraveghere tehnică a lucrărilor de execuţie. Implementarea proiectului va începe în luna martie şi lucrările vor fi executate pe parcursul a 14 luni.  Pentru reabilitarea scărilor de granit din Parcul „Valea Morilor”, Primăria municipiului Chişinău va beneficia de un grant în valoare de peste 18 milioane 970 mii lei (sau peste 920 mii EURO) din partea Consiliului local Sectorul I Bucureşti.\nLa 18 decembrie 2017, Consiliul local Sectorul I Bucureşti a decis finanţarea proiectului „Reconstrucţia Scării de granit din municipiul Chişinău, Republica Moldova, parte a proiectului Reconstrucţia lacului de acumulare „Valea Morilor”, tranşa a IV-a”. Finanţarea lucrărilor de reconstrucţie a scărilor de granit din Parcul „Valea Morilor” are loc în baza Înţelegerii de cooperare încheiată între Sectorul I al municipiului Bucureşti, România şi Pretura sectorului Centru al municipiului Chişinău."}