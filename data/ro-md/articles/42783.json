{"id":42783,"title":"Ping-pong premiero-prezidențial: Dodon îl îndeamnă pe Filip să urmeze mai des exemplul lui Putin","content":"„Dacă nu ai grijă și nu hrănești armata ta, atunci o să ajungi să hrănești o armată străină. Poate președintele îşi doreşte să avem o armată slabă sau să nu mai existe armată, sau să avem o armată pe hârtie, dar nu merge. Un stat trebuie să aibă o armată şi dacă nu crede în cele ce spun eu, ştiu că are un idol, care se numeşte preşedintele Federaţiei Ruse şi am văzut în cadrul conferinţei anuale pe care o petrece Putin cum a răspuns la această întrebare. Când cineva l-a întrebat despre cheltuielile care se fac pentru armată. A răspuns în formă de glumă. A zis că dacă nu ai grijă şi nu hrăneşti propria armată, atunci o să hrăneşti o armată străină”, a declarat premierul Pavel Filip.\nÎn replică, șeful statului spune că premierul Pavel Filip ar trebui să urmeze exemplul lui Putin mai des. \n„Este adevărat că o țară trebuie să-și hrănească propria armată. Mă bucur că și prim-ministrul Filip știe de asta și învață ceva util de la Putin. Îl încurajez să o facă mai des. Revenind la armată, hai să o hrănim mai întâi, domnilor guvernanți, dar nu să-i transformăm în „carne de tun” în conflicte provocate de generali străini, cu sedii peste mări și oceane. Dacă nu ne vom implica benevol în războaie și conflicte geopolitice, nici de arme letale nu vom avea nevoie. Și ar fi bine să înțelegem cu toții, că orice armă letală primește în răspuns o altă lovitură letală. Asta ar trebui să însușească bine Guvernul unei țări neutre și pașnice. Moldova are alte priorități, unde trebuie făcute investiții și oferit ajutor financiar: nu în arme, ci în educație, sănătate, pensii, burse, salarii. Săraci și cu rachete? Nu, mai bine cu trai decent și în pace cu toată lumea”, a scris președintele Igor Dodon.\nPotrivit premierului atacurile lui Igor Dodon față de Uniunea Europeană, NATO și România sunt simple declarații politice, care vin să-i alimenteze ratingul.\nReplica aparține premierului Pavel Filip și vine ca urmare a declarațiilor președintelui Igor Dodon, care își dorește audierea ministrului Apărării, Eugen Sturza, la Consiliul Superior de Securitate, săptămâna viitoare. \nPreşedintele Republicii Moldova a criticat, miercuri, planurile Guvernului de la Chişinău privind achiziţionarea de armament de la state membre NATO, adăugând că va discuta acest subiect în cadrul Consiliului Suprem de Securitate.\nDeclaraţiile liderului de la Chişinău vin înaintea unei vizite oficiale pe care acesta urmează să o efectueze la Berlin."}