{"id":42861,"title":"Cea de-a 90-a ediție a premiilor Oscar are loc astăzi. Cinci lucruri la care ne putem aștepta","content":"O nouă gafă?  Probabil cea mai răsunătoare gafă din istoria Oscarurilor a avut loc anul trecut, după ce filmul „La La Land” a fost anunţat „marele câştigător” al premiului pentru cel mai bun film în locul producţiei „Moonlight”, fapt ce a creat haos pe scenă până la finalul ceremoniei. Un angajat distrat - care a fost văzut cu câteva minute înainte scriind pe Twitter în spatele scenei - a înmânat plicul greşit prezentatorilor Warren Beatty şi Faye Dunaway. Gazda Jimmy Kimmel va face, probabil, remarci sarcastice cu privire la acest episod din istoria galei Oscar organizată de Academia de Arte şi Ştiinţe ale Cinematografiei din SUA care decernează preţioasele statuete.  Un duel strâns  \"The Shape of Water\", filmul fantastic al lui Guillermo del Toro a cărui acţiune se desfăşoară în timpul Războiului Rece, conduce în topul nominalizărilor, fiind menţionat la treisprezece categorii, aproape de două ori mai multe decât producţia \"Three Billboards Outside Ebbing, Missouri\"?, considerată la rândul său favorită. Mai ales că tragicomedia lui Martin McDonagh s-a regăsit în ultima vreme în mijlocul unei polemici cu privire la tratamentul rasist al personajelor şi la impunitatea unui poliţist violent interpretat de Sam Rockwell, care concurează la Oscarul pentru cel mai bun rol secundar. ''Three Billboards Outside Ebbing, Missouri\"? a reuşit, totuşi, să revină spectaculos în pronosticurile specialiştilor, iar site-ul Goldderby.com îl plasează în frunte. Oscarurile rezervă, totuşi, şi surprize, iar filmul „Get Out”, satira socială deghizată în film de groază de regizorul de culoare Jordan Peele, ar putea obţine cel puţin un trofeu, la fel ca şi producţiile „Lady Bird” sau „Dunkirk”.  Mişcările #MeToo şi Time's Up  Mişcările feministe #MeToo şi „Time's Up” împotriva hărţuirii şi agresiunilor sexuale au fost foarte active pe tot parcursul sezonului premiilor de la Hollywood, transformând covorul roşu de la Globurile de Aur într-un val de ţinute negre.  Deşi nu există o tendinţă generală pentru garderoba de la Oscar, unele actriţe au declarat că vor opta din nou duminică pentru negru, în semn de sprijin pentru mişcarea ''Time's Up'', înfiinţată de femei influente la Hollywood în urma zecilor de acuzaţii de presupuse agresiuni sexuale care ar fi fost comise de fostul producător Harvey Weinstein.  Printre ultimele nume menţionate în noianul de dezvăluiri despre presupuse abuzuri sexuale de la Hollywood, se numără şi cel al lui Ryan Seacrest, care intervievează vedetele pe covorul roşu E! News. Acesta a fost acuzat de hărţuire sexuală de asistenta lui, care susţine că acesta ar fi avut un comportament inadecvat faţă de ea. Însă, E! News a anunţat că prezentatorul, care este de asemenea gazda emisiunii TV \"American Idol\", va fi prezent în continuare pe covorul roşu.  Oscaruri târzii şi premiere răsunătoare  Ediţia din 2018 a Oscarurilor ar putea înregistra mai multe premiere răsunătoare. Dee Rees, regizoarea ''Mudbound'', a ratat nominalizarea la categoria ''cel mai bun regizor'', dar este prima femeie de culoare care a regizat o performanţă actoricească nominalizată la Oscar, cea a lui Mary J. Blige, selectată la categoria ''cel mai bun rol secundar''. Blige este prima persoană din istoria premiilor Academiei Americane de Film nominalizată, în acelaşi an, atât pentru performanţa actoricească cât şi pentru cel mai bun cântec original, cu melodia sa ''Mighty River''.  Rachel Morrison, directoarea de imagine a peliculei ''Mudbound'', este prima femei inclusă pe lista de nominalizări la categoria ''cea mai bună imagine''. Va concura împotriva directorului britanic de imagine Roger Deakins, care a primit anul acesta cea de-a 14-a nominalizare, pentru ''Blade Runner 2049''.  Dacă Greta Gerwig câştigă Oscarul pentru cea mai bună performanţă regizorală, cu filmul său de debut în regie ''Lady Bird'', va fi a doua femeie care primeşte această distincţie după Kathryn Bigelow, pentru ''The Hurt Locker'' în 2010.  Dacă Jordan Peele câştigă cu filmul ''Get Out'', va fi primul regizor de culoare care obţine trofeul la categoria ''cel mai bun regizor''.  Vedeta din ''Call Me By Your Name'', Timothee Chalamet, în vârstă de 22 de ani, este cel mai tânăr nominalizat la categoria ''cel mai bun actor'' din 1939, când Mickey Rooney, de doar 19 ani, a intrat în cursa pentru Oscar cu ''Babes In Arms''. Dacă obţine trofeul, Chalamet va deveni cel mai tânăr câştigător al categoriei, detronându-l pe Adrien Brody, care avea 29 de ani când a câştigat cu rolul din ''The Pianist''.  Yance Ford este prima persoană transsexuală nominalizată la Oscar, pentru documentarul său \"Strong Island\".  Christopher Plummer, în vârstă de 88 de ani, este cel mai în vârstă nominalizat la categoria ''cel mai bun actor în rol secundar'' pentru ''All The Money In The World''.  La cei 89 de ani, James Ivory este cel mai în vârstă bărbat nominalizat la Oscar din toate timpurile. Ivory a fost selectat la categoria ''cel mai bun scenariu adaptat'', cu pelicula ''Call Me By Your Name''.  Regizoarea Agnes Varda, 89 de ani, este cea mai în vârstă nominalizată femeie pentru documentarul ''Faces Places''.  Va reuşi Kimmel să depăşească ''hop''-ul?  Actorul de comedie şi realizatorul de talk-show Jimmy Kimmel va prezenta ceremonia premiilor Oscar 2018 pentru a doua oară şi este de aşteptat să facă apel la umorul său binecunoscut pentru a trece cu bine peste ''hop''-urile reprezentate de scandalul sexual de la Hollywood şi de fiasco-ul de anul trecut de la anunţarea greşită a filmului desemnat ''marele câştigător''.  Premiile Oscar vor fi decernate în cadrul unei ceremonii găzduite de Dolby Theatre, în Hollywood, la data de 4 martie."}