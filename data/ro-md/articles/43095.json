{"id":43095,"title":"Un Kremlin al morților suspecte: Lista oponenților politici otrăviți în ultimii ani","content":"Cotidianul Washington Post a grupat cele mai cunoscute morți care, într-un fel sau altul, duc la Moscova, în cercul interior al puterii de la Kremlin și mai cu seamă spre liderul Vladimir Putin.\nBoris Berezovsky, Badri Patarkasisvili, Iuri Golubev, Alexander Perepilicinîi și Alexander Litvinenko au sfârșit tragic după ce au căzut în dizgrația „lumii nevăzute” a statului rus.\n2013, Mare Britanie. Oligarhul, inginerul și matematicianul Boris Berezovsky este găsit fără viață în reședința sa din Surrey. Oponent al lui Vladimir Putin și autoexilat pe teritoriu britanic tocmai din teama că ar putea fi ucis. Ancheta poliției vorbește despre sinucidere. Serviciile americane de spionaj au însă altă părere: asasinat. De altfel, magnatul - îmbogățit din privatizările sălbatice ale Rusiei post-sovietice - avea o istorie bogată cu tentative de asasinat la adresa lui.\nCu cinci ani mai devreme, partenerul de afaceri al lui Berezovsky, Badri Patarkasisvili, la un moment cel mai bogat afacerist din Georgia, retras și el pe scena de business londoneză, este găsit mort. Motivul morții? Atac de cord, posibil provocat de o substanță otrăvitoare. Apropiații spun că georgianul era păzit de o armată de gărzi de corp - nu mai puțin de 120 de bodyguarzi. Patarkasisvili era acuzat în Rusia de delapidare a mamutului din sectorul auto AvtoVAZ.\nLondra, 2007. Un alt partener de afaceri al Boris Berezovsky, Iuri Golubev, este găsit mort, „din cauze naturale”, în apartamentul său din capitala britanică. Și Golubev avea relații turbulente cu Vladimir Putin. Omul de afaceri a fost acționar al unuia dintre cele mai mari holdinguri implicate în valurile de privatizări din era Boris Elțîn.\nPeste cinci ani, în toamnă, la 25 de kilometri distanță de casa lui Berezovsky, un alt om de afaceri rus, Alexander Perepilicinîi, care depusese mărturie împotriva unor demnitari ruși acuzați de spălare de bani, moare în urma unui atac de cord în timpul unei ture de jogging.\nTot într-o toamnă, în 2006, fostul agent KGB, prieten al lui Berezovsky, Alexander Litvinenko, moare otrăvit cu poloniu. Berezovsky susține că asasinatul a fost ordonat de Vladimir Putin."}