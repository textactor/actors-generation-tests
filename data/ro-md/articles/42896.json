{"id":42896,"title":"Liberalii reacționează la acuzațiile Silviei Radu: „Madam Radu s-a unit cu socialiștii”","content":"„Observ că în ultima vreme madam Radu s-a unit cu socialiștii din consiliul municipal pentru a ataca liberalii. Ședința de astăzi nu a fost o excepție în acest sens. Dincolo de limbajul pe alocuri de mahala pe care îl folosește Radu și faptul că dânsa e pe dinafară în problemele municipalității, totuși ar trebui să cunoască cel puțin că, chestiunea cu autobuzele este inclusă pe ordinea de zi a consiliului, iar ședința respectivă a fost amânată de către prietenii ei socialiști”, se arată într-un comunicat emis de PL.\nMai mult, Președintele Fracțiunii PL, Ion Cebanu este de părere că de fapt Silvia Radu ar avea unele porniri fățarnice în raport cu locuitorii capitalei.\n„O întrebare se impune totuși, de ce madam Radu s-a ascuns și nu a dorit să vină în fața consiliului atunci când a fost chemată de către consilieri? Dacă ții la municipiu cu adevărat fără fățărnicie de doi lei, vii și încerci să te bați pentru niște proiecte, nu te ascunzi prin popușoaie sau mai nou printre tractoare”, a declarat Cebanu.\n„Concluzia este una: minciuna, aroganța, incultura, incompetența, fățărnicia au pus stăpânire pe primăria Chișinău”, a adăugat Cebanu.\nAstăzi, în cadrul ședinței operative de la Primărie Silvia Radu a declarat că liberalii ar fi vinovați de faptul că la ultima ședință CMC nu a fost discutată problema achiziționării a 50 de autobuze."}