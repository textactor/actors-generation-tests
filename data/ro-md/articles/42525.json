{"id":42525,"title":"Impuși să-și trimită copiii la o școală redeschisă după optimizare? Scrisoarea părinților din Țepilova, citită în Parlament","content":"„Pornind de la declarațiile unor politicieni de a redeschide școlile din țară, colaboratorii Direcției Educație au decis să fie pioneri. Ei au decis să ne telefoneze și să ne convingă că în Țepilova trebuie redeschisă școala primară. De la convingeri, văzând că noi vrem ca copiii să-și continue studiile la școlile unde deja învață, s-a trecut la preîntâmpinări, amenințări, falsificări de cereri. De fapt au fost falsificare 12 cereri ale părinților, iar procuratura tace. Din momentul redeschiderii școlii primare, transportarea copiilor urma să fie sistată. Astfel, la 9 ianuarie, fără decizia Consiliului Raional și a ministerului, școala din Țepilova e redeschisă, iar în prima zi au venit la școală cinci copii. Ei au fost duși în școala fără de autorizație sanitară, au fost alimentați fără produse certificate și fără supravegherea medicului. Cu copiii a stat un profesor neangajat în câmpul muncii și care nu le putea asigura securitatea. Pe 10 ianuarie, un singur elev a mers la școală. Cei care au încercat să ajungă la școala din satul vecin, Regina Maria, au fost dați jos din autobuz, în mod violent, și lăsați în mijlocul drumului.\nPrin decizia de a favoriza șapte copii, au fost discriminați alții 36 care doresc să-și continue studiile în municipiul Soroca și la gimnaziul din Regina Maria. Părinților nemulțumiți li s-a propus să caute singuri transport. Părinții sunt în continuare amenințați și presați să-și trimită copiii la filiala redeschisă”, a citit deputata.\nBodnarenco a solicitat un răspuns de la premierul Pavel Filip. Acesta urmează să ajungă în plenul Legislativului și să ofere explicații la ora Guvernului.\nȘcoala primară din Țepilova a fost prima dintre școlile optimizate redeschise la inițiativa PD. „Am ajuns la concluzia că există mai multe școli, mai ales primare, care pot și trebuie să fie redeschise”, declara în decembrie ministrul Educației, Monica Babuc.\nDupă ce a anunțat ce școli își vor deschide din nou porțile pentru discipoli, Babuc a mai spus că în primăvara acestui an se va anunța o listă suplimentară de școli care vor fi redeschise."}