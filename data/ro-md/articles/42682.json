{"id":42682,"title":"Republica Moldova, mai aproape de Uniunea Europeană? Indicele Parteneriatului Estic, prezentat la Chișinău","content":"Indicele Parteneriatului Estic analizează evoluția a celor șase țări din regiune - Republica Moldova, Georgia, Ucraina, Armenia, Azerbaijan și Belarus - în relația lor cu Uniunea Europeană în perioada 2015-2016.\nRepublica Moldova a înregistrat scorul 0.73 la capitolul „Apropiere de UE”, devansând Ucraina (scor 0.72) și Georgia (scor 0.67).\nMoldova deține primul loc și pe dimensiunea conexiunii cu Uniunea Europeană, un indicator care se referă la legături transnaționale între mediul de afaceri, scoietatea civilă, cetățeni și guverne. Scorul Moldovei la acest capitol este de 0.68, adică, unul mai bun decât cel al Georgiei (0.66) sau cel al Ucrainei (0.62).\nCu toate acestea, experții avertizează că este prematur să vorbim de o apropiere substanțială.\n„Analiza experților arată că există un fel de status-quo în regiune. Nu putem spune că avem o anumită apropiere. Mai degrabă, sunt regrese în anumite domenii, în toate statele din regiune. Faptul că noi ne-am plasat pe primul loc în acest indice nu indică că noi suntem pioneri în implementarea reformelor și dezvoltarea democratică a statului”, a spus coordonatoarea echipei naționale de experți, Elena Prohnițchi, precizând că Republica Moldova se confruntă cu dificultăți în ceea ce ține de implementarea cadrului normativ.\n„Adoptăm legi foarte bune, dar, când se ajunge la partea de implementare, stăm prost. Indicele actual nu reflectă gradul de implementare a cadrului normativ”, a spus experta.\nAlte probleme identificate de către experții societății civile țin de domeniul drepturilor omului (cazuri de rele tratamente în penitenciare) și mass-media (concentrarea proprietății media).\nTotodată, studiul arată evoluții pozitive cu privire la non-discriminare, Republica Moldova fiind singurul stat din cele șase care are un mecanism de asigurare a egalității și combaterea discriminării.\nIndicele Parteneriatului Estic 2015-2016 reprezintă viziunea societății civile asupra mersului reformelor în mai multe domenii și poate fi consultat, inclusiv sub forma unui fișier PDF, pe pagina oficială a publicației Eastern Partnership Index."}