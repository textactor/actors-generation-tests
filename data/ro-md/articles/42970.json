{"id":42970,"title":"„Nu avem o instituție mai onestă”. PAS și PPDA apelează la jurnaliștii de investigație pentru a-și „filtra” candidații","content":"„Ideea noastră e să apelăm la ziariștii de investigație. Au mai existat astfel de practici în trecut - „Parlamentul curat”, „Moldova curată”, doar că atunci ziariștii făceau investigații pe fiecare candidat în parte, iar partidele politice nu țineau cont de recomandările ziariștilor.\nAcum noi le spunem oamenilor care vor să candideze pentru a ajunge în listelele pe circumscripții ale acestui bloc (n. r. - PAS și PPDA) că trebuie să treacă prin acest filtru, jurnaliștii de investigație să analizeze pentru fiecare candidat în parte care este situația și dacă nu sunt probleme de integritate, se ajunge la etapa a doua”, a declarat Maia Sandu, care spune că a discutat cu câțiva ziariști de investigație.\n„Nu pot da nume, pentru că încă nu există o finalitate. Dar oamenii sunt deschiși, finanțatorii sunt deschiși. Sunt donatori externi, evident”, a spus lidera PAS. „Pentru ca să nu ajungem în situația în care în privința unor persoane să apară semne de întrebare sau să se discretiteze în general lista, e mai bine să o facem înainte”.\n„Acest lucru e convenit de ambele partide, ne dorim oameni onești, ca să avem dovada noastră de integritate, pentru că cea mai coruptă guvernare vine și ne spune despre certificatul de integritate eliberat de o agenție care nu înseamnă nimic (n. r. - Agenția Națională de Integritate), care dimpotrivă va fi folosită probabil de către Partidul Democrat ca să încerce să discrediteze o persoană sau alta. Și atunci noi vom veni și vom spune - ne pare rău, trebuie să vă decepționăm, cei pe care vreți să-i prezentați ca oameni cu probleme de integritate au trecut un filtru serios de integritate, nu al vostru”, a mai spus Maia Sandu."}