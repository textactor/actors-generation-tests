{"id":42375,"title":"În această săptămână Teatrul Național „Mihai Eminescu” vă aduce în fiece zi câte un spectacol de excepție","content":"20 (m) 18.30 „Copiii foametei. Mărturii” Spectacol „Verbatim” (Teatrul-documentar) cutremurător despre foamete. Regizoarea a înmănunchiat diverse confesiuni ale locuitorilor din Antonești, raionul Ştefan Vodă, supravieţuitori de pe urma foametei din 1946 -1947. Pe cât de simplu, pe atât de trist şi dureros.\n21 (mr) 18.00  „Amorul dănţuie şi feste joacă” este realizat în stil geto-dacic, sunt închegate patru opere sheakesperiene, costume naţionale, muzică şi dansuri în stil naţional. Tema spectacolului: amor, glume, cântece şi dansuri. Un spectacol dinamic, vesel. Acţiunea se desfăşoară în scenă între două capete de berbeci - simbol al Soarelui, luminii, binelui (preluat de la geto-daci).\n22 (j) 18.00 „Pomul vieţii\" este povestea tristă a oamenilor calzi, emotivi, temperamentali, care sorbesc cu patimă din cupa suferinţelor omeneşti. Condimentarea spectacolului cu efecte comice este oportună, evoluţia actorilor atingând coardele sufletului omenesc.\n 23 (v) 18.00 Aveţi ceva de declarat? Doar bună dispoziţie, bucuria de a trăi. Și de a juca de dragul spectatorului fidel! Sub bagheta dirijorală a maestrului Petru Hadârcă, orchestra interpreţilor de frunte ai Naţionalului metamorfozează una din piesele cele mai jucate pe mapamond într-un tonic estetic, adevărat cocteil de emoţie, energie și forţă imaginativă. „Puricele în ureche” scris de genialul comediograf francez George Feydeau poposește pe scena noastră în timpuri nu prea vesele: un motiv în plus să nu ratăm spectacolul. Să ne copleșească iureșul de muzică, situaţii haioase și quiproquo-uri voioase, încântătoare cum n-a văzut Parisul!\n24 (s) 18.00 Legendara „Casă Mare” de Ion Druță revine pentru a treia oară pe scena Naționalului, acum în regia lui Alexandru Cozub. Piesa tratează valori des întâlnite în creația lui Druță: relația dintre uman și moral, sacru şi profan, ecologia naturii și spiritului, impactul tehnologizării…. E, în fond, şi o frumoasă poveste de dragoste: un motiv în plus să nu rataţi spectacolul!\n25 (d) 18.00 Balamucul vesel - Undeva, într-o cetate  aflată de veacuri în calea răutăţilor, se întâmplă lucruri ciudate şi aparent fără sens: viaţa părea cenuşie, mahmură, majoritatea locuitorilor împăcându-se cu o asemenea stare de lucruri. Şi atunci pe Conducătorul Revoltei Permanente, înconjurat de stoluri gălăgioase de consilieri şi gardieni, îl trăsneşte ideea că pentru a câştiga şi mai mult iubirea maselor, e nevoie de mister, de un Erou sacrificabil…\nÎmpotriva legilor firii, Lupii se înfrăţesc cu Mieii, Caprele şi Verzele joacă torontoiul. Din peisaj nu lipseşte Securitatea care, după nărav, dar şi la sugestia sfetnicilor de peste câteva hotare, fură ideea „nobilă” distribuind în rolurile centrale propriii actori silitori să-şi ia mai departe solda, dijma, tainul…\nValori eterne, precepte şi noţiuni sacre metamorfozează, ca sub bagheta iluzionistului, în minciuni, amăgiri, deşertăciuni. Mizând pe arhetipuri proiectate in contemporan, piesa se axează pe refuzul oamenilor de a mai crede în basme şi de a se lăsa păcăliţi - a câta oară?!- de potentaţii vremii.\n"}