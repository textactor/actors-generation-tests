{"id":43661,"title":"Ce crede Dodon despre adunarea din PMAN: A fost organizat un banal protest minoritar, cu lăutari și discursuri ofilite","content":"Șeful statului a scris pe pagina sa că „trebuie să condamnăm propagarea acestei molime politice în Republica Moldova”. El a lăudat organele de forță care, spune el „au demonstrat că pot asigura ordinea publică”, iar guvernării i-a transmis că e „direct responsabila de dezbinarea pe care unioniștii o provoacă în societatea moldovenească”.\n„Poate oare actuala guvernare democrată să îndrepte lucrurile? Am mari dubii. În cei aproape nouă ani de guvernare, eurounioniștii au compromis tot ce se putea compromite, inclusiv traseul lor proeuropean. Anume din cauza acestor erori ale eurounioniștilor a fost întreținut și curentul unionist. Însa sunt sigur că după alegerile parlamentare din acest an vom avea o altă conducere, statalistă pro Moldova, patriotică, social orientată. Viitoarea conducere va reface economia și va oferi speranță tuturor cetățenilor. Iar unionismul va fi declarat în afara legii. Serviciile secrete străine nu vor mai organiza aici diversiuni împotriva statului nostru”, se arată sigur Dodon.\nFostul lider socialist spune că astăzi „s-a confirmat vorba din popor că butoiul care mai tare hodorogește este pustiu”. „Așa s-a dovedit a fi și cu unionismul - după atîtea luni de propagandă, isterie și milioane investite, în PMAN s-a adunat doar un grup nesemnificativ de naivi și profitori, însoțiți de niște lideri politici compromiși și trădători de țară. În loc de „Marea Adunare” a fost organizat un banal protest minoritar, cu lăutari și discursuri ofilite”, a mai scris Dodon.\n"}