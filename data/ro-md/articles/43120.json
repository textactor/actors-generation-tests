{"id":43120,"title":"Trilogia basarabeană de Val Butnaru, la Librăria din Centru","content":"Cei prezenți vor putea asista la o sesiune de autografe. De asemenea, cartea a apărut și în variantă digitală. Prețul va fi  promoțional în ziua lansării.\nEvenimentul va fi moderat dde către Emilian Galaicu - Păun.\n „În romanul Cartea nomazilor din B. istoria se scurge dintr-o cupă a vremii în alta, din prezent în trecut și astfel, rotindu-se de câteva ori, se scurge calvarul de câteva veacuri al basarabenilor.” (Maria Șleahtițchi)\n„Ambiționându-se să lege un cod narativ de o seducătoare teorie științifică, Val Butnaru înfățișează povestea unei vrajbe seculare între bărbații a doua familii: Negru și Roșu. Putem vorbi de o filiație și mai adâncă a conflictului, coborând până la biblicii Cain și Abel. Aici avem o tipică istorie basarabeană.'' (Vitalie Ciobanu)\n „Citită ca o parabolă, povestea (a lui Teo Neamțu - n.red.) are aceeași, veche, morală despre singurătatea noastră: printre vecini avem un singur aliat, Marea Negră.'' (Mircea V. Ciobanu)\nVal Butnaru s-a născut pe 17 aprilie 1955, în Chişinău. Dramaturg şi romancier român. După absolvirea Şcolii Medii Nr. 32 (în prezent Liceul Teoretic Iulia Hasdeu) din Chişinău, urmează Facultatea de Ziaristică a Universităţii de Stat din Moldova, apoi Cursurile Superioare de Regie de pe lângă Institutul de Artă Cinematografică (VGIK) din Moscova, în clasa lui Emil Loteanu.\nA făcut stagii în domeniul jurnalismului: la Radio Europa Liberă (München, 1993) şi la ziarul Orlando Sentinel (Orlando, SUA, 1994). Din 1979, este reporter la ziarul Tinerimea Moldovei, după care lucrează la Învăţământul public, Literatura şi arta, Orizontul (ulterior, Columna).\nRedactor-şef adjunct la Sfatul Ţării (1991-1992). În 1992-1994, este director artistic al Teatrului Eugène Ionesco. Corespondent pentru Basarabia la Radio Europa Liberă (1992-1996).\nÎn 1995, fondează Grupul de Presă Flux, iar în 1999, fondează Jurnal de Chişinău. În 2008, fondează Jurnal TV, iniţial pe internet, iar din 2010, în eter.\nAutor a peste 20 de piese de teatru, montate la Chişinău, Bucureşti, Iaşi, Bălţi, Botoşani, Cahul, Giurgiu, Sibiu, Constanţa. Printre cele mai importante texte dramatice, se numără: Procedeul de ju-jitsu (1981); Apusul de soare se amână (1982); La Veneţia e cu totul altfel (1989); Iosif şi amanta sa (1993); Saxofonul cu frunze roşii (1997); Cum Eclesiastul discuta cu Proverbele (1999); Şase autori în căutarea unui personaj (2001); Fotografi şi clovni invizibili (2005); Avant de mourir (2007); Scrisorile pierdute de I.L.C. (2008).\nPremiile Ministerului Culturii pentru cea mai bună piesă (1989, 1999), Premiul „Ion Luca Caragiale” al Academiei Române (1993). În 2010, debutează ca romancier cu Cartea nomazilor din B., urmat de Negru şi Roşu (2016) și Misterioasa dispariție a lui Teo Neamțu (2017).\nTrilogia basarabeană de Val Butnaru (Cartier popular). Broșată, 556  pag. Preț: 47 RON/ 199 MDL.\nPoți procura cartea și online, oriunde ai fi. E simplu. Intră pe shop.cartier.md/\n"}