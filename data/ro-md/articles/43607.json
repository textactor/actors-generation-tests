{"id":43607,"title":"Promo-LEX critică refuzul CEC de a înregistra grupul #numixt: O decizie bazată pe abateri neînsemnate și pe interpretarea restrictivă a legii","content":"Cu o jumătate de mie de persoane mai mult decât prevede legea pentru formarea Grupului de Inițiativă\nDeși legea prevede că pentru formarea unui grup de inițiativă este necesară includerea a cel puțin 100 persoane, acest Grup de Inițiativă includea aproape 800 persoane cu drept de vot. Chiar dacă, potrivit CEC, dintre acestea peste o sută de persoane au fost excluse pentru că au admis abateri procesuale la completarea și prezentarea documentelor, Promo-LEX menționează că acesta nu poate fi adus ca argument pentru refuzul de înregistrare, așa cum numărul minim necesar a fost respectat.\nAsociația Promo-LEX constată cu regret și profund dezacord că dacă la prima Hotărâre a CEC privind refuzul de înregistrare a Grupului de Inițiativă privind inițierea unui referendum legislativ, asociația atenționa asupra unor tendințe de limitare a drepturilor cetățenilor, acum constată că aceste îngrijorări s-au materializat: Comisia și-a adjudecat un rol care depășește împuternicirile date prin lege.\nAltfel spus, dacă la primul refuz CEC nu înțelegea prevederea legală și considera necesar să se adreseze Parlamentului ca acesta să o tălmăcească - dacă cetățenii au sau nu au dreptul să inițieze referendum legislativ - acum Comisia și-a atribuit sieși o împuternicire care nu-i aparține: a interpretat restrictiv norma legală în detrimentul dreptului cetățenilor de a iniția un referendum legislativ.\nAsociația Promo-LEX confirmă că o parte din persoanele care doreau să asiste la ședință nu au primit permisiunea, pe motiv că nu sunt suficiente locuri în sală. Pe de altă parte, reprezentantul Promo-LEX a identificat locuri libere în sală, chiar și în condițiile numărului nefiresc de mare al funcționarilor CEC care asistau la ședință. Mai exact, legea prevede că  prezența la ședință este decisă, prioritar, luând-se în considerare interesul cetățenilor, asociațiilor constituite în corespundere cu legea, al altor părți interesate față de subiectul ședinței publice.\nLa fel, Asociația consideră că CEC datorează opiniei publice explicații suplimentare privind prezența exagerată a forțelor de ordine în numărul și echiparea respectivă. Mai exact, Președinta CEC  a invocat probabilitatea că prezența forțelor respective a fost solicitată de Grupul de Inițiativă, pe când Inspectoratul General de Poliție a susținut contrariul, i.e. anume reprezentanții CEC au solicitat să fie asigurată ordinea publică în legătură cu înregistrarea Grupului.\nPromo-LEX declară inacceptabilă utilizarea discursului instigator la ură. Asociația face referire la faptul că reprezentanții Grupului, au admis o astfel de abatere de la normele de conduită democratice, prin elemente discursive care pot fi tratate drept incitare la ură față de membrii CEC și care în anumite circumstanțe ar face posibilă provocarea la violență.\nAlte concluzii ale Asociației, precum limitarea nejustificată a dreptului la libera exprimare, a dreptului de informare a cetățenilor prezenți la ședință, neglijarea transparenței decizionale, dar și recomandările de rigoare pot fi consultate în Opinia Promo-LEX.\nAmintim că, la 12 martie, CEC a respins pentru a doua oară înregistrarea grupului de inițiativă privind inițierea referendumului republican legislativ de anulare a sistemului electoral mixt. \n"}