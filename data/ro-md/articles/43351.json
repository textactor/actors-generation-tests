{"id":43351,"title":"Silvia Radu a convocat ședinţa comisiei pentru situaţii excepţionale. Ce decizii au fost luate","content":"Silvia Radu, a atenţionat pretorii de sector, Regia „Exdrupo” şi Regia locativ-comunală să fie pregătite de intervenţie şi să acţioneze conform planului stabilit.\nEdilul - şef al capitalei a solicitat să se intervină imediat ce se va schimba vremea, pentru a asigura curăţarea arterelor principale, a celor secundare pe unde circulă transportul public şi căile de acces către localităţile suburbane.\nLa fel, Silvia Radu le-a cerut responsabililor să cureţe toate trotuarele. Primarul general interimar s-a referit şi la necesitatea informării repetate a persoanelor  fizice şi a agenţilor economici să cureţe trotuarele aferente imobilelor pe care le deţin sau le administrează pentru a evita formarea gheţuşului.\nÎn cadrul şedinţei comisiei pentru situaţii excepţionale a fost luată decizia de a achiziţiona, în regim de urgenţă, o cantitate suplimentară de material antiderapant, pentru a asigura curăţarea străzilor în condiţiile schimbării vremii.După cum s-a menţionat în cadrul şedinţei, Centrul de găzduire și orientare a persoanelor fără domiciliu stabil, din str. Haltei, 2 este pregătit de a face faţă creşterii numărului persoanelor ce vor solicita adăpost, în situaţia când temperatura aerului va coborî."}