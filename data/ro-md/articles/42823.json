{"id":42823,"title":"Numărul populației Republicii Moldova va fi revizuit. BNS: Cea mai mare provocare este estimarea fluxului de emigrare","content":"Drept rezultat al revizuirii numărului populației, care va dura până în toamna acestui an, va fi recalculat nu doar numărul populației cu reședință obișnuită în Republica Moldova (persoanele care locuiesc pe teritoriul țării o perioadă mai mare de 12 luni), dar şi indicatorii principali de statistică demografică, indicatorii macroeconomici, precum PIB pe locuitor, indicatorii specifici de sănătate, educaţie şi piaţa forţei de muncă.   \n„Procesul de revizuire a numărului populației presupune existenţa informaţiei privind numărul populaţiei la o anumită dată, dar şi a informaţiei privind mişcarea naturală a populaţiei. Cea mai mare provocare în procesul de recalculare a numărului populaţiei este estimarea fluxului anual de emigrare. În acest context, contăm foarte mult pe suportul autorităţilor care deţin date de interes pentru acest subiect, cum ar fi Ministerul Afacerilor Interne”, a spus directorul general al BNS, Vitalie Valcov.\nRevizuirea se va face cu ajutorul United Nations Population Fund (UNFPA) și al Agenției Elvețiene pentru Dezvoltare și Cooperare (SDC).\n„Disponibilitatea unor date statistice calitative este crucială pentru atingerea obiectivelor de dezvoltare a țării, axate pe răspunsul la necesitățile reale ale populației și realizarea drepturilor lor. UNFPA și SDC vor sprijini revizuirea datelor statistice, pentru a contribui la atingerea angajamentului Agendei 2030 de a nu lăsa pe nimeni în urmă”, a declarat reprezentanta UNFPA în Republica Moldova, Rita Columbia.\nSimone Giger, Directoarea Biroului de Cooperare al Elveției, a notat că „în procesul de revizuire a indicatorilor statistici si de validare a acestora, este foarte importantă participarea activă a tuturor instituțiilor naționale interesate, astfel încât să asigurăm disponibilitatea unor date de calitate care să fie utilizate la elaborarea politicilor publice bazate pe dovezi.”   \nÎn procesul de revizuire a numărului populației, BNS va beneficia de expertiză internațională, fiind implicată o echipă de consultanți internaționali și naționali, care va ajuta la elaborarea metodologiei de estimare a numărului populației\nÎn urma  revizuirii principalilor indicatori socio-economici în baza numărului estimat al populației prezente (cu reşedinţă obişnuită), Guvernul va dispune de date actualizate pentru elaborarea unor politici publice, bazate pe dovezi, elaborarea Strategiei naţionale de dezvoltare „Moldova 2030” și realizarea progreselor în cadrul Acordului de Asociere cu Uniunea Europeană.\nProiectul „Revizuirea indicatorilor populației în baza recensământului din 2014” este susținut de UNFPA și Agenția Elvețiană pentru Dezvoltare și Cooperare și se desfășoară în perioada februarie 2018-ianuarie 2019.\n"}