{"id":43277,"title":"Primarul care l-a ironizat pe Dodon la Băcioi: Mai bine dus cu pluta decât tradător al neamului meu românesc","content":"„Igor Dodon este slugă la doi stăpâni. Îl slujește la fel de bine pe Vladimir Plahotniuc cât și pe Vladimir Putin. Niciodată această Basarabie, transformată în Republica Moldova, nu a avut un președinte atât de slugarnic și de supus Moscovei. Pur și simplu, Igor Dodon, nu este președintele Republicii Moldova, ci reprezentantul lui Putin într-un teritoriu unde face totul pentru a-și mulțumi stăpânul. Personal, cred că Igor Dodon, în cazul unioniștilor și al relațiilor cu Vestul face jocul lui Putin. De Vladimir Plahotniuc se teme. Probabil are și de ce”, declară primarul comunei Băcioi, Vitalie Şalari, într-un interviu acordat site-ului jurnaliştii.ro.\n„Eu nu mă tem nici de Igor Dodon și nici de ciracii lui, fie ei din Republica Moldova sau din Rusia. Mie îmi este frică doar de Dumnezeu şi răspund doar în fața locuitorilor din Băcioi, care m-au ales și pentru care încerc să fac tot posibilul pentru a le aduce un trai mai bun. Sper să și reușesc acest lucru cu ajutorul fraților din România. Ce a spus Dodon despre mine nu mă interesează. Mai bine dus cu pluta decât tradător al neamului meu românesc”, a mai punctat Șalari pentru sursa citată."}