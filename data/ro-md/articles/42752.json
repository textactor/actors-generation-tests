{"id":42752,"title":"Tendința Germaniei de a interzice mașinile diesel și consecințele pentru Europa de Est. Ce țară ar putea deveni cimitirul de mașini al Europei","content":"În Ungaria există deja avertismente că această ţară riscă să devină cimitirul de maşini al Europei, scrie zf.ro. Anul trecut, Ungaria a importat aproape 37.000 de maşini rulate mai vechi de 15 ani. Cele mai multe sunt maşini nemţeşti. Avertismente similare vin şi din Bucureşti.\nApoi, vor fi probabil perturbate planurile de producţie de motoare diesel germane în Europa de Est. Când cererea de maşini rulate creşte, scade cea de automobile noi. O parte importantă din motoarele produse de Audi la fabrica sa din Ungaria, de la Gyor, sunt diesel. De asemenea, Mercedes intenţionează ca la fabrica pe care şi-o construieşte în oraşul polonez Jawor să producă şi motoare diesel.\nPentru unii, hotărârea celei mai înalte instanţe administrative din Leipzig că este lagal ca oraşele să interzică motoarele diesel înseamnă moartea lentă a motoarelor pe motorină. Decizia va avea consecinţe profunde pentru milioane de şoferi şi mii de afaceri din Germania şi pentru întreaga industrie auto germană, esenţială pentru cea mai mare economie a Europei, scrie Deutsche Welle.\nProducătorii auto germani au trecut deja în defensivă. O treime din cele peste 45 de milioane de maşini care circulă în Germania au motoare diesel. Producătorii au un as în mânecă: industria lor aduce 500 de miliarde de euro economiei germane anual şi asigură direct sau indirect un milion de locuri de muncă.\nProducătorii spun că interdicţiile pot reduce valoarea de revânzare a până la 15 milioane de autovehicule pe cea mai mare piaţă auto europeană. Dealerii de maşini rulate sunt cei mai nefericiţi. „În ultimul an, preţurile au scăzut odată cu cererea, iar în unele cazuri cererea s-a diminuat şi cu 90%. Preţurile s-au prăbuşit. Cam cu 25% pentru o maşină. Cu ce s-a întâmplat zilele acestea, preţurile se vor duce în jos şi mai mult“, s-a plâns pentru Deutsche Welle un astfel de dealer.\n"}