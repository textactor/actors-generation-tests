{"id":42854,"title":"Mold-street: Mașina de spălat bani de la Apă Canal bagă în faliment și municipiul Bălți","content":"Cel mai mare datornic este întreprinderea Regia Apă-Canal din Bălți, care este în insolvență de mai mulți ani și are datorii de peste 100 de milioane lei acumulate timp de aproape două decenii.\n„72,6 de milioane lei constituie datoria Întreprinderii Regia Apă-Canal pe creditele angajate de la Ministerul de Finanțe. Datoria cu termenul expirat la 1 ianuarie constituie 11 milioane 847 de mii de lei. Dacă Regia Apă Canal nu va achita datoria respectivă, va fi blocat contul bugetului municipal\", a spus şefa Direcţiei Finanţe, Primăria municipiului Bălţi, Vera Rusu, citată de Prime.\nÎn 2007, Apă-Canal Bălți a accesat un credit în valoare de trei milioane de euro de la Banca Europeană pentru Reconstrucție și Dezvoltare pentru renovarea sistemului de apeduct și canalizare. În ultima perioadă, întreprinderea nu poate, însă, plăti rata lunară, deoarece conturile i-au fost blocate de instanța de judecată, notează sursa.\nAsta după ce Apă-Canal Bălți a acumulat datorii de aproape 104 milioane de lei față de furnizorii de energie electrică și întreprinderea Acva-Nord Soroca. Reprezentanţii Primăriei din Bălţi au cerut Ministerului Finanțelor să intervină pentru a găsi o soluție.\n„Datoriile respective vor fi examinate la nivel central. Poate se va rezolva prin reeșalonarea datoriilor. Creditele date sunt angajate pe 30 de ani până în 2035, dar cerem să fie reeșalonate pe 40 de ani, ca sumele respective să fie mai mici pentru ca să poată fi achitate de întreprinderile respective”, a afirmat Vera Rusu şefa Direcţiei Finanţe, Primăria municipiului Bălţi.\nO investigație realizată de Social Media Bălți arată cum ani în șir Regia Apă Canal din municipiu a fost folosită de administrație ca sursă de îmbogățire, dar și pe post de spălătorie a zeci de milioane lei, acumulați de la consumatori.\nBanii, în loc să fie alocați pentru a plăti serviciile furnizorului de apă, pentru a îmbunătăți calitatea serviciilor, ajungeau pe conturile unor firme fantomă. În schemă a fost atrasă atât administrația locală, cât și câteva întreprinderi de stat, se arată în anchetă.\nÎn consecință Regia Apă Canal Bălți este în procedură de insolvență de câțiva ani, nu are bani pentru a plăti măcar salariile și are datorii de câteva zeci de milioane de lei. Situaţia de faliment în care a ajuns Regia Apă Canal Bălți este şi rodul activităţii fostei conduceri ai acestei întreprindrei muncipale.\n"}