{"id":42913,"title":"Studenții UTM au participat la primul hackathon VR pentru tineri: 5 proiecte care au concurat pentru locul I","content":"Zeci de studenți specializați în Comunicații și Tehnologia Informației s-au înscris la cursurile extracurriculare „Bazele dezvoltării aplicațiilor VR\", organizate de compania Rift Time. Timp de câteva săptămâni, tinerii petreceau ore în șir învățând noțiuni VR și lucrând la propriile proiecte. În final, 15 dintre ei au avut posibilitatea să participe la primul hackathon VR pentru studenți.\nTinerii s-au împărțit în cinci echipe compuse din câte trei persoane. Echipele au avut la dispoziție mai puțin de 48 de ore pentru a-și transforma proiectele într-un produs DEMO gata de utilizat.\nDeși nu existau limitări cu privire la tipul produsului, toate echipele au prefarat să creeze jocuri VR.\n„Ne așteptam la acest lucru. Tinerii din ziua de azi sunt utilizatorii activi ai jocurilor, de aceea, participanții au ales să facă anume astfel de proiecte”, a comentat reprezentantul Rift Time, Roman Gluck.\nÎn prima zi a hackathonului, fiecare echipă și-a anunțat denumirea și a prezentat conceptul jocului. Iată care au fost ideile anunțate:\nEchipa Dream Team și-a propus să creeze un labirint virtual, VR Maze, scopul utilizatorului fiind să găsească cheia pentru a ieși din labirint. Totodată, utilizatorul ocolește obstacole și colectează diverse bonusuri, cum ar fi diamantele.\nEchipa Potatoes a dat frâul liber imaginației pentru a crea un joc VR care întrunește elemente de shooter și arcade. Utilizatorul, înarmat cu tot felul de puști și mitraliere, se pomenește sub apele Oceanului Pacific. Scopul jocului e să faci fața atacurilor care provin de la diferiți monștri marini. Dacă reușești să te menții în viață timp de câteva minute, obții un premiu sub formă de o monedă bitcoin.\nCa și colegii lor de la Dream Team, echipa Vision Quest a mizat pe crearea unui joc-labirint. Însă în loc să colecteze diamante, utilizatorul strânge banane. Obiectivul jucătorului este să treacă peste toate obstacole, fără a atinge pereții labirintului. E un joc care testează capacitatea de concentrare a persoanei. Jocul este însoțit de sunete amuzante, care seamănă cu vocile personajelor din filmul de animație Minionii.\nEchipa Virtual Craft și-a propus să iasă din tipare și a creat un joc în care utilizatorul trebuie să se alăture „forțelor malefice”. Jucătorul manevrează o cometă care are drept scop să distrugă cât mai multe planete ce îi apar în cale. Între timp, cometa trebuie să se ferească de mine și să colecteze „particule albastre”. Autorii au numit jocul „Angry Comet”.\nBăieții din cadrul echipei NoSpam au venit cu ideea unui joc pe care l-au numit „Galaxy Run”. Utilizatorul se pomenește într-o lume imaginară a viitorului și aleargă printr-un spațiu fără sfârșit, eschivând monștri și sărind peste obstacole. Jocul îți permite să-ți testezi concentrarea, dar și să te relaxezi după orele petrecute în fața computerului, susțin creatorii.\nFiind ghidate de către mentorii Rift Time, echipele participante au avut la dispoziție mai puțin de 48 de ore pentru a crea produsul final și pentru a-l prezenta în fața publicului și a unui juriu compus din experți în domeniu.\nFiecare prezentare a fost urmată de o demonstrație demo, în cadrul căreia spectatori și experți și-au pus ochelarii de realitate virtuală și au testat jocurile create de concursanți.\nEchipele au fost punctate conform criteriilor „Prezentarea Proiectului”, „Design”, „Interacțiunea” și „Plăcerea din joc”, notele acordate fiind de la 1 la 10 la fiecare poziție.\nÎn final, premiul mare - un internship la compania Rift Time - a fost câștigat de către băieții din echipa NoSpam: Liviu Cernei, Mihai Lungu și Andrei Corobco, toți trei fiind studenți în anul II la Facultatea Calculatoare, Informatică și Microelectronică (FCIM) UTM.\n„Ideea a fost să facem un joc simplu cu elemente futuristice. Ne-am gândit că jocurile de gen „endless running” mereu au fost în top, atât pe Android, cât și iOS și PC”, a spus reprezentantul echipei, Mihai Lungu.\nMembrii juriului au remarcat designul jocului și superioritatea acestuia la capitolul „user experience”.\n„Este un joc dinamic, nu m-am plictisit nicio secundă”, a accentuat membrul juriului, reprezentantul echipei Rift Time, Dumitru Gangaliuc.\nProiectul tinerilor va fi prezentat în aprilie în cadrul competiției Rube Goldberg.\nPe locul II s-au plasat băieții din echipa Potatoes, iar „bronzul” i-a revenit echipei Dream Team.\nDrept recompensă pentru efortul lor în timpul orelor extracurriculare, toți participanții au primit certificate și au fost „scutiți” de evaluări de către conducerea Direcției Tehnologia Informației și Comunicații UTM.\nȘeful Departamentului Ingineria software și automatică, Dumitru Ciorbă, i-a felicitat pe participanți și s-a arătat mulțumit de parteneriatul cu compania Rift Time, menționând că astfel de inițiative le permit instituțiilor de învățământ să aducă la zi programul, în conformitate cu cerințele pieței de muncă.\n„Interesul este definit în primul rând de industrie. De mult discutăm despre acest tip de colaborare și, în sfârșit, el s-a realizat. Sunt nespus de bucuros. Tehnologiile de realitate virtuală permit implementarea diverselor proiecte importante în educație, cultură, medicină și alte domenii”, a declarat specialistul. \nDupă încheirea evenimentului, studenții și-au împărtășit impresiile cu reporterul AGORA.\n „Am dorit să facem un joc, iar cel mai apropiat tip de joc pentru noi ca adolescenți sunt shooters. Apoi ne-a venit ideea să adăugăm elemente de arcade, ca inamicii să vină în continuu, iar noi să-i atacăm, să-i distrugem și să supraviețuim cât mai mult timp”, a spus Stelian Neculii din echipa „Potatoes”.\n„Am vrut să adăugăm un element hardcore, să zicem așa. Atunci ne-a venit ideea cu bitcoin-ul. Voiam să creăm un shooter, însă un joc în care trebuie doar să împuști e cam plictisitor. Dar dacă începi să colectezi banuții și, în același timp, să te aperi, asta îți dă un efect de action”, a spus coechipierul său, Ion Chiriac.\n „VR este o direcție nouă, astfel de evenimente nu s-au mai organizat până acum în incinta universității și am fost foarte entuziasmată când am aflat despre hackathon”, a spus membra echipei Dream Team, Arina Chiroșca, una dintre cele două fete care au participat la hackathon.\n„Principiul acesta că IT-ul este un domeniu al băieților încă persistă. Cred că, pe viitor, asta se va schimba. În anii recenți am observat că mai multe fete încep a aplica la specialitatea noastră”, a adăugat ea.\nRectorul UTM, Viorel Bostan, i-a felicitat pe participanți și s-a pronunțat în favoarea unei cooperări mai intense între mediul academic și companiile IT, în vederea îmbunătățirii procesului educațional și a încadrării studenților și absolvenților în câmpul muncii.\n„Sperăm să avem în continuare o colaborare reală, nu doar pe hârtie, între universitate și companii”, a spus acesta.\nToți participanții la eveniment au primit certificatele emise de Universitatea Tehnică a Moldovei şi Rift Time Moldova, cu credite ECTS, ce confirmă studierea cursului „Bazele dezvoltării aplicațiilor VR”.\nEvenimentul a fost organizat în incinta Facultății Calculatoare, Informatică și Microelectronică, laboratorul „Tehnologii de Realitate Mixtă\", echipat cu suportul Administrației UTM, la inițiativa șefului Direcției TIC, Dinu Țurcanu. Potrivit surselor din cadrul universității, la echipamentele existente se vor adăuga multiple dispozitive noi asociate tehnologiilor VR/MR.\nProiectul „Virtual Reality Course and Hackathon” a fost organizat de compania Rift Time, în colaborare cu Universitatea Tehnică a Moldovei, fiind susținut de Agenția pentru Dezvoltare Internațională a Statelor Unite (USAID), Asociația Companiilor Creative (COR) și Ambasada Suediei.\nPortalul de știri AGORA este partenerul media principal al evenimentului."}