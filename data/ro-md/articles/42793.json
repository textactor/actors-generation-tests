{"id":42793,"title":"Maia Sandu și Valeriu Munteanu, despre candidații PAS și PL la alegerile pentru Primăria Capitalei","content":"„Încă nu e sigur 100% că vor fi alegeri. Mai întâi trebuie să așteptăm până CEC va spune dacă vor fi alegeri și când vor fi alegeri. Dacă nu vor fi, se va demonstra că nu mai este democrație în Republica Moldova. Va fi ultima picătură care va demonstra că noi mergem către un regim totalitar”, a declarat președintele Partidului Acțiune și Solidaritate, Maia Sandu.\nÎntrebată care va fi candidatul PAS pentru șefia Capitalei, Sandu a declarat că deocamdată nu a fost luată o decizie în acest sens. \n„Nu e atât de ușor să găsești un candidat care va câștiga. Analizăm inclusiv posibilittaea de participare împreună cu alte partide. În acest moment admitem orice variantă. Noi analizăm toate opțiunile. Noi azi nu avem o decizie și nu pot spune care e această decizie. Sunt multe argumente referitor la sprijinul pentru PPDA. Noi trebuie să judecăm în funcție de interesele locuitorilor din Chișinău”, a mai dăugat lidera PAS.\nNici liberalii se pare că nu au o decizie finală în acest sens. \n„Este prea degrabă să spunem cine va fi candidatul. Nu o să primiți de la mine răspunsul dacă voi fi eu sau nu. Încă există rezerve că guvernarea va împiedica organizarea alegerilor în Chișinău. Eu am fost întotdeauna pregătit pentru responsabilitățile ce mi-au fost oferite la partid. Noi vom face o analiză și PL va indentifica cu siguranță că un candidat bun”, a declarat vicepreședintele Partidului Liberal, Valeriu Munteanu. \nAcum două zile președintele Partidului Platformei DA, Andrei Năstase, a declarat că PPDA va avea candidatul propriu la alegerile locale de la Chișinău. Năstase nu a spus dacă este vorba de candidatura sa, însă a promis că moldovenii vor afla candidatul deja săptămâna viitoare.\nÎn cadrul unei emisiuni televizate, preşedintele de onoare al Partidului Democrat, Dumitru Diacov, a afirmat că primarul general interimar de Chișinău, Silvia Radu, ar putea fi susţinută de PD la alegerile locale anticipate. Purtătorul de cuvânt al democraților, Vitalie Gămurari, susține însă că în prezent nu există nicio poziție clară a partidului în acest sens. "}