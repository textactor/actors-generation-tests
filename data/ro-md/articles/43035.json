{"id":43035,"title":"Studiu BNS: Timpul moldovenilor. Care sunt activitățile în care investesc multă vreme, și ce ocupații sunt pe placul locuitorilor țării noastre","content":"Majoritatea absolută a femeilor sunt implicate în activităţi de îngrijire a gospodăriei și familiei, consumând în aceste scopuri zilnic câte 4 ore şi 50 minute fiecare. Ponderea bărbaţilor implicaţi în activităţile casnice constituie ceva mai puţin, ei alocând acestor activităţi cu 1 oră şi 40 minute mai puţin decât femeile.\nPe de altă parte, bărbaţii ocupaţi lucrează, câte 8 ore  și 5 minute, cu 37 minute mai mult decât femeile ocupate. În plus, ponderea bărbaţilor care lucrează este mai mare în comparaţie cu ponderea femeilor care lucrează.\nBărbaţii în comparaţie cu femeile participă într-o măsură mai mare la viaţa socială și cea de divertisment dar și  la activităţile de utilizare a calculatorului și practicarea hobby-urilor.\nCa urmare a faptului că bărbaţii practică într-o măsură mai mare activităţi în afara casei, aceştia într-o proporţie mai mare se deplasează pe parcursul zilei: 87,1% pentru bărbaţi faţă de 80,5% pentru femei.\nÎn grupa activităţilor de „îngrijire personală”, somnul este cea mai importantă activitate. În medie un locuitor al Moldovei doarme câte 8,9 ore/zi, fără a fi înregistrate diferenţe pe sexe. \nA doua activitate importantă în această grupă este „servitul mesei”. În medie, un locuitor al Moldovei alocă pentru servitul mesei câte 1,5 ore pe zi. În majoritatea cazurilor masa este servită acasă.\nPracticarea sportului şi altor activităţi de exterior este o formă de petrecere a timpului pentru 20,3% din populaţia Moldovei. În medie acestea constituie 1,8 ore pe zi.\nDoar 0,8% din populaţia  ţării a declarat că este pasionată de un tip de artă sau are un hobby, alocând acestor activităţi în medie câte 1,4 ore pe zi."}