{"id":43101,"title":"Președintele Chinei și-a asigurat mandatul pe viață","content":"Votul de duminică îi deschide calea preşedintelui Xi Jinping, în vârstă de 64 de ani, către un mandat pe viaţă. El a fost reales în fruntea statului de congresul Partidului Comunist Chinez din toamna anului trecut, pentru un mandat până în 2022. Tot atunci ar fi trebuit să fie prezentat și succesorul său, dar acest lucru nu s-a întâmplat, cu toate că era la al doilea mandat, iar numărul maxim de mandate pe care îl permitea Constituţia era de două. Deja acest fapt a lăsat să se înţeleagă că liderul de la Beijing va candida pentru un nou mandat. Mai ales că gândirea politică a lui Xi Jinping a fost introdusă în statutul Partidului Comunist Chinez, la egalitate cu cea a fondatorului statului chinez modern, Mao Zedong.\nPartidul Comunist a propus luna trecută să fie amendată Constituția și să nu mai fie limitat numărul de mandate al președintelui. Reprezentanţii partidului au spus că decizia este una populară şi au subliniat că poporul chinez este norocos să aibă un lider de calibrul lui Xi Jinping, scrie News.ro.\nLimita de două mandate prezidenţiale de câte cinci ani a fost trecută în Constituţie după moartea lui Mao, în 1976, de către Deng Xiaoping, care a recunoscut pericolul cultului personalităţii şi al conducerii exercitate de un singur om.\nPoziţiile lui Xi Jinping de şef al partidului şi al armatei sunt considerate mai importante decât cea de preşedinte, iar aceste titluri sunt folosite în media ca prioritare. Odată cu adoptarea amendamentului, niciunul dintre titlurile deţinute de el nu se mai supune vreunei limite de timp."}