{"id":43232,"title":"Inițiativă PD: Mai mulți bani de la bugetul de stat pentru partidele care vor promova femeile la alegeri","content":"Autorii propun instituirea unui cuantum de 87% din alocații proporțional cu performanțele obținute, în egală măsură, la alegerile parlamentare și locale generale.\nDeputații propun și finanțare de 10% pentru partidele care vor respecta cota minimă de 40% de candidați femei înaintați pe circumscripțiile uninominale la alegeri parlamentare și 3% proporțional cu numărul de femei alese în funcție de deputat pe circumscripții uninominale.\nActualmente, din banii din bugetul de stat destinați pentru finanțarea partidelor, 50% mergeau către formațiuni proporțional cu performanţele obţinute în alegerile parlamentare, iar 50% - proporțional cu performanţele obţinute în alegerile locale generale.\nAstfel, se propune în premieră stimularea financiară a partidelor politice pentru înaintarea candidaților femei, însă doar în cazul circumcripțiilor electorale, și nu pe listele de partid.\nPotrivit lui Sergiu Sîrbu, în acest scop nu vor exista cheltuieli suplimentare de la bugetul de stat, pentru că finanțele vor fi distribuite conform cotelor, din suma disponibilă care se acumulează în bugetul de stat în fiecare an.\n„Considerăm că este un pas important pe de o parte de asigura un echilibru de gen în procesul de accedere la funcţii de demnitate publică, şi pe de altă parte un pas important în modemizarea clasei politice”, se arată în nota informativă a proiectului de lege, care prevede că o recomandare a Comisiei de la Veneția spune că Parlamentul trebuie să ia măsuri pentru o reprezentare mai eficientă a ambelor sexe în Legislativ."}