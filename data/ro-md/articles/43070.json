{"id":43070,"title":"Schimbări în componența Consiliului Suprem de Securitate. Ce decrete a semnat Dodon","content":"Decretul din 5 martie mai prevede că după poziția „Alexandru Jizdan - ministru al afacerilor interne” se introduce poziția „Eugeniu Sturza - ministru al apărării”. După poziția „Maxim Lebedinschi - consilier al președintelui în domeniul juridic și relațiilor instituționale, reprezentant al președintelui în relațiile cu Parlamentul și Guvernul” se introduc pozițiile: „Pavel Voicu - consilier al președintelui pentru misiuni speciale” și „Corneliu Popovici - consilier al președintelui în domeniul educației, culturii și cercetării”.\nPotrivit unui alt decret semnat la 6 martie, în Regulamentul Consiliului Suprem de Securitate, s-au introdus modificări la articolul VI, alineatul (1). Astfel, din componența Consiliului Suprem de Securitate fac parte, din oficiu, președintele Parlamentului, prim-ministrul, președintele Comisiei securitate națională, apărare și ordine publică a Parlamentului, ministrul apărării, ministrul afacerilor interne, directorul Serviciului de Informații și Securitate, procurorul general și guvernatorul Băncii Naționale. Modificările aduse articolului XIV prevăd că deciziile CSS vor fi luate cu „majoritatea membrilor acestuia”, în loc de „cel puțin 2/3 din numărul membrilor”.\nAnterior, membri ai Consiliului Suprem de Securitate din oficiu erau: prim-ministrul, ministrul apărării, ministrul afacerilor externe, ministrul afacerilor interne, ministrul securităţii naţionale, ministrul finanţelor, şeful Marelui Stat Major al Forţelor Armate, şeful Departamentului Protecţiei Civile şi Situaţiilor Excepţionale şi secretarul Consiliului Suprem de Securitate."}