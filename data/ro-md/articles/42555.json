{"id":42555,"title":"„Falsul Dimitrie” de Dumitru Crudu a apărut în poloneză și candidează la Premiul European al Poeților","content":"„Dumitru Crudu simulează sfiala scriiturii pentru a spori efectele îndrăznelilor. Lucrând decomplexat  pe materia complexă a senzaţiilor, dar şi pe cea sugerată  a frustrărilor şi nostalgiilor, el nu mai exersează în inefabilul sentimentelor, ori stărilor, în mitologia erosului, ci în convulsiile lui carnale, fixând sentimentul cu un limbaj direct, în viscere şi obsesii (...). Crudu rămâne în conceptul melancolic al eroticii, încercând să-i salveze misterul, chiar şi în cele mai sordide condiţii. Tentativa sa de a-l trivializa ţine mai degrabă de polemica limbajelor şi a toposurilor literare, nefiind, în fond, decât o permutare scenografică a cadrelor idilice: din crângul romantic, în bucătăria jegoasă.”  (Al. CISTELICAN)\n„Dumitru Crudu este un poet prolific, proteic (…) obsedat de o perpetuă fugă şi regăsire de sine”. (Gheorghe CRĂCIUN)\nDUMITRU CRUDU (8 noiembrie, 1967, Flutura, Ungheni), scriitor român. După absolvirea şcolii medii din satul natal, intră la Facultatea de Jurnalistică a Universităţii de Stat din Chişinău (1985-1987), apoi studiază limba georgiană la Facultatea de Litere a Universităţii din Tbilisi (1987-1991), pe care o abandonează în plin război civil. Licenţiat al Facultăţii de Filologie a Universităţii „Transilvania” din Braşov, unde i-a avut ca profesori pe scriitorii Al. Cistelecan, Gheorghe Crăciun, Alexandru Muşina, Virgil Podoabă, frecventând totodată cenaclul „Interval” condus de poetul Andrei Bodiu.\nDebut simultan cu două volume de versuri: Falsul Dimitrie, Arhipelag, 1994, şi E închis, vă rugăm nu insistaţi, Pontica, 1994, urmate de Şase cânturi pentru cei care vor să închirieze apartamente, Paralela 45, 1996 (premiul pentru experiment al ASPRO), Poooooooate, Vinea, 2004, şi Eşarfe în cer, Cartier, 2012.\nÎn 1999 semnează, alături de Marius Ianuş, Manifestul Fracturismului. Fiind student la Braşov, în 1994 scrie prima versiune a romanului Un american la Chişinău, pierdut doi ani mai târziu, şi pe care îl va reface ulterior, publicându-l la Casa de Pariuri Literare, în 2013. Între timp, mai publicase un alt roman, Măcel în Georgia, Polirom, 2008, precum şi volumele de proză scurtă Oameni din Chişinău, Tracus Arte, 2011,  Moartea unei veverițe, Univers, 2017.\nTotodată se afirmă şi ca dramaturg (Crima sângeroasă din staţiunea Violeta, Arc, 2001; Salvaţi Bostonul, Cartier, 2001; Oameni ai nimănui, Cartier, 2007), câştigând în 2004 premiul UNITER pentru cea mai bună piesă românească a anului cu Alegerea lui Alexandru Sutzu, Unitext, 2004. Piesele sale au fost montate în Republica Moldova, România, Italia, Germania, Haiti, Camerun, Franţa, Suedia şi Bulgaria."}