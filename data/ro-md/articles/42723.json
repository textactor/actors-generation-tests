{"id":42723,"title":"Acuzată de minciuni după discuția cu FMI, Sandu răspunde: Guvernării îi este frică","content":"„Maia Sandu a vorbit despre corupția și ipocrizia guvernării în cadrul tuturor întrevederilor de la Washington. Maia Sandu a întrebat de ce programul cu FMI nu conține măsuri de luptă împotriva corupției după modelul programului FMI cu Ucraina. Răspunsul a fost că autoritățile trebuie să-și dorească acest lucru”, vine PAS cu o declarație oficială. \n„Dacă Andrian Candu și ceilalți reprezentanți ai guvernării se dau drept mari luptători împotriva corupției, să demonstreze acest lucru prin acțiuni concrete - să pună sechestru pe conturile lui Șor, să facă publică sentința acestuia și să solicite introducerea unor măsuri credibile de luptă anticorupție în programul cu FMI. Cert este că toată această isterie a PD-ului scoate la iveală un lucru: guvernării îi este frică de faptul că o adevărată luptă împotriva corupției va arăta că anume ei sunt cei mai mari corupți”, se mai spune în comunicatul partidului.\nÎntre timp, președintele Parlamentului, Andrian Candu, declară că Maia Sandu „nu se poate opri din a minți, din a-și denigra țara și din a folosi instituții internaționale în campanii de dezinformare a cetățenilor”.\n„Este vorba despre Maia Sandu, lider al PAS. Iar postarea mea nu e despre politică, nu este o critică politică la adresa dumneaei, ci este o postare despre dezamăgire, despre lipsa de responsabilitate și seriozitate a unui om care se pretinde a fi „altfel”. Situația neplăcută în care pune din nou o instituție Internațională importantă, care are o abordare cât mai corectă și echilibrată față de Republica Moldova și cetățenii ei, este regretabilă”, a scris Candu.\nAmintim că Ministerul Finanțelor a publicat astăzi o declarație în care Fondul Monetar Internațional pare să contrazică afirmații făcute de liderul PAS Maia Sandu într-un interviu la Europa Liberă. Sandu e acuzată că a denaturat mesajul reprezentanților FMI după vizita sa la Washington.\n"}