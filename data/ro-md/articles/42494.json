{"id":42494,"title":"Donald Trump sugerează înarmarea unor profesori pentru prevenirea masacrelor din școli","content":"În urmă cu aproape o săptămână, 14 elevi şi trei profesori au fost ucişi la un liceu din statul Florida de către un fost elev, care a folosit o armă semiautomată achiziţionată în mod legal.\nDonald Trump a organizat o întâlnire la Casa Albă cu o parte dintre elevii care au supravieţuit atacului armat şi cu părinţii unor copii care au decedat.\n„Dacă ar exista profesori care să fie adepţii armelor de foc, un atac ar putea fi încheiat foarte repede\", a spus Trump, care a recunoscut că ideea este controversată.\nPreşedintele american a promis că administraţia sa va modifica legislaţia pentru înăsprirea regulilor privind achiziţionarea unei arme, inclusiv obligaţia prezentării cazierului judiciar şi controale privind sănătatea mintală.\n„Vom acţiona foarte puternic în ceea ce priveşte controalele amănunţite, cu accent asupra sănătăţii mintale. Nu o să rămână doar vorbe, aşa cum a fost în trecut\", a spus Donald Trump.\nMarţi, preşedintele american Donald Trump a anunţat că a semnat un memorandum prin care îi cere procurorului general Jeff Sessions să elaboreze o reglementare pentru interzicerea dispozitivelor care transformă armele semiautomate în arme automate.\nDecizia a fost luată ca urmare a atacului armat comis în Las Vegas în octombrie 2017, cel mai grav din istoria SUA, în urma căruia au murit 58 de persoane şi aproape 500 au fost rănite, şi a atacului dintr-o şcoală din statul Florida."}