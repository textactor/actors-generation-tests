{"id":43450,"title":"VIDEO. „Judecată pentru că a refuzat să adere la PD”. Liberalii cer eliberarea primăriței de Ghelăuza, care a leșinat în sala de judecată","content":"UPDATE 13:30 AGORA a solicitat reacția Partidului Democrat cu privire la acuzațiile aduse formațiunii. Purtătorul de cuvânt al democraților, Vitalie Gămurari, spune că a aflat din presă despre acest caz, dar că nu vrea să-l comenteze. „Pentru mine a fost o surpriză acest caz, inclusiv informația care a fost lansată... Nu am careva comentarii în legatură cu cazul dat, am aflat din presă despre acest caz. Nu vreau să fac careva declarații care ar putea fi interpretate ulterior”, ne-a spus el.\nIeri, purtătorul de cuvânt al PLDM, Ion Terguță, a scris pe Facebook că primărița este judecată pentru că a refuzat să adere la Partidul Democrat.\n„Primarul satului Ghelăuza, raionul Strășeni, Malai Nicoleta, a fost preluată azi de către o ambulanță, în stare de inconștiență, din sediul judecătoriei Buiucani a capitalei. Medicii refuză să ofere avocaților diagnosticul privind starea pacientei, oferind detalii doar ofițerilor CNA.\nDupă trei ore de investigații primărița Malai a fost escortată din nou în celulă. În doar 2 zile Nicoleta Malai a pierdut 3kg 720gr. \nMalai Nicoleta se află în arest la Centrul Național Anticorupție după ce a refuzat o cerere de aderare la Partidul Democrat. La 17 noiembrie 2017, Malai Nicoleta, a fost invitată la sediul Partidului Democrat, comunicându-i-se deschis să părăsească Partidul Liberal, și să adere, împreună cu întreg consiliul local, la partidul de guvernământ.\nMalai Nicoleta a refuzat oferta, iar pe 20 noiembrie 2017, la ora 07.00, a fost reținută de CNA. Aceasta este acuzată de abuz în serviciu și corupere pasivă. Drept temei a servit un proiect de construcție a apeductului din localitatea Ghelăuza, raionul Strășeni, lucrări pe care statul nu le-a finanțat nici până în prezent.\nMalai Nicoleta a fost plasată în arest la domiciliu. La 12 martie 2018 i-a fost înlocuită măsura cu arest preventiv. Judecătorul a decis arestul Nicoletei Malai pe motiv că aceasta a participat la ședința de judecată, declinând citația procurorului pentru interogatoriu în biroul său.\nMalai Nicoleta are în îngrijire un copil de 9 ani, iar soțul acesteia este la muncă în străinătate.Ședința de judecată pe cauza Malai Nicoleta va fi stabilită la o dată ulterioară”, a scris Terguță.\nNicoleta Mălai a câștigat fotoliul de primar al localității Ghelăuza la alegerile locale generale din vara anului 2015, în turul doi de scrutin, pe când avea doar 25 de ani. Aceasta a candidat din partea Partidului Liberal.\n"}