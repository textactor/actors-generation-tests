{"id":42190,"title":"DOC. Comuna Băcioi, a 21-a localitate care a semnat Declarația de Unire","content":"„Prin această Declarație condamnăm vehement Pactul criminal sovieto-nazist Ribbentrop-Molotov, prin care s-a produs odiosul rapt al Basarabiei și consecințele ocupației comuniste: deportări în masă a locuitorilor pașnici, foamete organizată, condamnări nejustificate la moarte, genocid și umilire oribilă a băștinașilor”, scrie primarul Șalari.\n„Prin această Declarație relevăm dorința și voința noastră de a apropia ziua revenirii la normalitate prin Reunirea cu Țara -Mamă România”.\nPotrivit edilului local, semnatari ai declarației sunt Primarul comunei Băcioi, Viceprimarul, Secretarul interimar al Consiliului Local și 14 consilieri din cei 23 aleși.\n„Lista rămâne în continuare deschisă și pentru cei 9 consilieri care încă nu au reușit sau nu au dorit să semneze”, a adăugat primarul.\nBăcioi este cea de-a 21-a localitate din Republica Moldova și cea de-a doua suburbie a Capitalei, după Grătiești, care a votat o Declarație simbolică de Unire a R. Moldova cu România."}