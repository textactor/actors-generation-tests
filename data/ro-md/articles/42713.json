{"id":42713,"title":"FOTO. VIDEO. Monedele de 1, 2, 5 și 10 lei, puse în circulație. BNM: „Monede moderne, cu un concept unic în regiune”","content":"„Aș spune fără să exagerez că este o zi istorică. Aniversăm 25 de ani de când a fost pus în circulație leul moldovenesc. După 25 de ani, Banca Națională emite moneda națională metalică. Când am auzit intenția, recunosc că am fost destul de sceptic, aveam semne de întrebare, cum va privi societatea acest lucru, cum va reacționa mediul de afaceri. Astăzi am găsit răspuns. S-a reușit. Moneda națională este o expresie a suveranității, a independenței unui stat și a nivelului de dezvoltare. Prin introducerea monedei naționale la nivel de monedă metalică ajungem la un nou nivel de dezvoltare”, a declarat Președintele Parlamentului, Andrian Candu.\nGuvernatorul Băncii Naționale, Sergiu Cioclea, susține că introducerea monedelor noi se face sub auspiciul redobândirii încrederii cetățenilor în sistemul bancar:\n„Am demarat această inițiativă acum un an și a venit de la o consultare tehnică. Bancnotele de mică valoare au o viață scurtă. Această constatare a adus o altă concluzie: pentru BNM înlocuirea bancnotelor va oferi șansa de a economisi. Este un moment excelent de a face acest pas. Moneda națională și-a revenit. Unii spun că este chiar prea puternic cursul monedei, s-a apreciat mult față de dolar și euro”.\nBanca Națională a anunțat un concurs pentru cel mai bun concept de design pentru monedele de 1 și 2 lei. Au fost prezentate peste 80 de concepte semnate de 33 de autori. Dintre acestea,  au fost selectate 6 concepte, câte 3 pentru fiecare monedă. \n"}