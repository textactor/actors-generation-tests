{"id":42206,"title":"Republica Moldova ar putea renunța la trecerea la ora de vară","content":"Deputații europeni au argumentat că mai multe inițiative au arătat o anumită îngrijorare față de modificarea bianuală a orei, care marchează începutul și sfârșitul perioadei de vară și care are loc în ultima zi de duminică din luna martie și, respectiv, octombrie. De asemenea, mai multe studii efectuate indică anumite efecte negative asupra sănătății.\nDirectiva privind schimbarea orei, care a intrat în vigoare în 2001, stabilește o dată și o oră comune pentru începerea și încheierea perioadei de vară în Uniunea Europeană.\nÎn acest an, trecerea la ora de vară ar urma să se facă la data de 25 martie. În această zi, la ora 02:00 se trece la timpul „de vară” prin transferul acelor ceasornicului cu o oră înainte. Această decalare cu +1 oră se practică în Republica Moldova, precum și în țările vecine România și Ucraina, ca mijloc de economisire a energiei electrice. Pe parcursul anilor au parvenit propuneri de a renunța la această practică, fiind invocate unele prejudicii aduse sănătății persoanelor în etate sau a celor ce suferă de anumite boli cronice.\nÎn anul 2017, la solicitarea Ministerului Economiei, Institutul Național de Metrologie în comun cu reprezentanți ai Agenţiei Naţionale pentru Reglementare în Energetică, Agenţiei pentru Eficienţă Energetică, Institutului de Fiziologie și Sanocreatologie al AȘM, Institutului de Energetică al AȘM, Universității de Stat de Medicină şi Farmacie au efectuat un studiu în scopul elucidării oportunității trecerii Republicii Moldova la orarul de vară, urmare a căruia s-a constatat că aceasta este oportună."}