{"id":43475,"title":"VIDEO. Spioni, mită și prostituate. Metodele folosite de Cambridge Analytica pentru a manipula alegerile","content":"Şefii companiei de consultanţă au fost filmaţi cu camera ascunsă în timp ce se lăudau cu metodele folosite pentru a-i prinde în capcană pe politicieni: prostituate, identităţi false şi foşti spioni din Anglia şi Israel.\nChristopher Wylie, fost angajat al Cambridge Analytica: Te joci cu o întreagă ţară, cu psihologia unei ţări întregi. Fără acordul oamenilor şi fără ca ei să fie conştienţi de acest lucru.\nFirma de consultanţă Cambridge Analytica folosea manipularea ca să influenţeze diverse evenimente, precum alegerile americane şi campania pentru Brexit.\nAlexander Nix, director executiv al companiei: Putem să facem acte false, site-uri, putem să pretindem că suntem studenţi care lucrează la proiecte de cercetare pe lângă o universitate, putem fi turişti, avem multe opţiuni.\nFirma este acuzată că a folosit ilegal datele a 50 de milioane de utilizatori Facebook.\nChristopher Wylie, fost angajat al Cambridge Analytica: Aveau aplicaţii pe Facebook care le permiteau să colecteze date nu doar de la persoana care folosea aplicaţia sau intra în cont cu această aplicaţie, ci intrau apoi în întreaga reţea de prieteni şi colectau şi informaţiile prietenilor.\nReprezentanţii Facebook au anunţat că vor face o anchetă internă, ca să afle cum a fost posibilă o asemenea scurgere de informaţii secrete.\nAlexander Nix, director executiv al companiei: Am folosit o altă organizaţie pentru un proiect de foarte mare succes într-o ţară din Europa de Est, unde au făcut o treabă foarte... Nimeni n-a ştiut că au trecut pe acolo.\nAcuzaţiile au avut reacţii imediat pe bursă: acţiunile reţelei de socializare au scăzut cu 7%, iar pierderile au ajuns la 40 de miliarde de dolari."}