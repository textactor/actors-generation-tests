{"id":42138,"title":"Un mercenar moldovean care a luptat în Donețk, condamnat la trei ani de închisoare","content":"În toamna anului trecut, Procuratura municipiul Chişinău de comun cu Serviciul de Informaţii şi Securitate au identificat şi reţinut un cetăţean al Republicii Moldova, bănuit de activitatea mercenarilor (art.141 Cod penal).\nAcesta s-a dovedit a fi locuitor al capitalei, în vîrstă de 45 ani şi a fost învinuit că în perioada iunie 2015 - martie 2017 ar fi fost încorporat, în calitate de mercenar, în cadrul formaţiunii militarizate „Первая Славянская бригада” din regiunea Doneţk, Ucraina.\nPrin sentinţa Judecătoriei Chişinău, sediul Centru din 3 noiembrie 2017, inculpatul a fost recunoscut vinovat şi condamnat la 3 ani închisoare, cu suspendare, fiind eliberat din arest.\nConsiderînd sentinţa prea blîndă, procurorii au contestat-o, iar recent, Curtea de Apel Chişinău a admis apelul procurorului, inculpatul fiind condamnat la 3 ani închisoare, cu executare.\nDecizia Curţii de Apel este executorie, însă poate fi supusă recursului la Curtea Supremă de Justiţie.\n"}