{"id":42939,"title":"PL sesizează Curtea Constituțională: Guvernarea folosește bani publici pentru aranjamente electorale","content":"„Legea achizițiilor publice stabilește foarte clar că toți banii publici sunt cheltuiți transparent. Cei de la guvernare printr-o metodă șmecheră au inserat o excepție care va permite tocarea unei sume importante de bani. La finalul anului 2017 a apărut acest amendament al deputatului democrat SS, prin care sunt exceptate de la achiziții publice contractele încheiate de Agenția achiziții publice ce au ca obiect procurarea bunurilor, serviciilor în vederea creării centrelor multifuncționale, iar Regulamentul privind încheierea acestor contracte se aprobă de fondator. Asta înseamnă că toate centrele multifuncționale, toate lucrările și echipamentele și lucrările vor fi realizate din bani publici dar fără licitații publice. Conducătorii acestor instituții vor decide după bunul plac”, a declarat vicepreședintele Partidului Liberal Valeriu Munteanu.\nLiberalii susțin că și modul în care a fost inclus acest amendament a încălcat procedura parlamentară.\n„În dec 2016 apare în Cancelaria Parlamentului un proiect care viza modificarea mai multor acte, dar nu și Legea achizițiilor publice. Acest proiect a fost avizat pozitiv, iar in martie 2017 a fost votat în prima lectură. În decembrie deputații au purces la lectura a doua. Subit, din senin, apare un amendament de la „SS” care viza modificarea legii achizițiilor publice. Asta deși procedura prevede că amendamentele se propun în timp de o lună după aprobarea în prima lectură”, a mai adăugat Munteanu.  \nDeputații liberali spun că prin această modificare sunt încălcate prin mai multe prevederi ale Constituției și angajamente internaționale semnate de Republica Moldova. Astfel, aceștia solicită Curții Constituționale declararea drept neconstituțională a modificării și suspendarea acesteia până la soluționarea în fond a cauzei.\n"}