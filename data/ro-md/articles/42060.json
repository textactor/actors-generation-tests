{"id":42060,"title":"Microsoft va renunța la parolele tradiționale în viitorul Windows 10","content":"Windows 10 S a fost lansat de Microsoft în urmă cu mai puțin de un an ca o variantă a popularului sistem de operare pentru sistemele cu o configurație hardware mai slabă. Implicit, acea iterație a SO-ului nu suportă instalarea de aplicații decât din interiorul Windows Store. Cu toate acestea, spre deosebire de eșecul răsunător care a fost Windows RT, 10 S poate fi upgradat la o variantă standard de Windows 10.\nPrintr-un iminent update la Windows 10 S, Microsoft vrea să se bazeze un pic mai mult pe tehnologiile dezvoltate pentru Windows Hello. În loc să tastezi o parolă peste care ulterior să treci cu un PIN sau o amprentă, te vei autentifica din start cu altă metodă. Facilitarea acestui proces de configurare se va realiza prin intermediul aplicației de mobil Microsoft Authenticator App. Practic, te autentifici pe smartphone o singură dată cu parola ta aferentă contului Microsoft, iar din acel punct, pe PC vei putea opta pentru una dintre opțiunile alternative de logare.\nÎntregul sistem a fost construit de la zero pentru a face viața internauților mai ușoară. Deși aveai și înainte posibilitatea să folosești un PIN în locul unei parole complexe sau să te autentifici cu amprenta, cei de la Forbes au atras atenția asupra faptului că acele soluții erau oferite pe lângă parola clasică, iar acum, parola nu va mai exista ca alternativă.\n"}