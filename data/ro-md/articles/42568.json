{"id":42568,"title":"DOC. Conferință de presă comună și publicarea interviurilor integral. Cele 11 solicitări ale fundației „Sf. Gheorghe” adresate RISE Moldova","content":"Caritate.md declară că prin investigația RISE Moldova „munca de ani de zile a fost, practic, zădărnicită”, iar reporteriii au fost catalogați drept „imuni la adevăr”, „care sub paravanul libertății de opinie și a promovării valorilor democratice se dau drept o Vacă Sacră, dar în realitate nu demonstrează echidistanță și imparțialitate și atentează la demnitatea umană”.\n Ei au făcut o serie de solicitări echipei RISE Moldova, pe care vă le prezentăm mai jos în formula întocmită de platformă:\n⦁ Solicităm echipei „RISE Moldova” să expună pe platforma lor, la dispoziția opiniei publice și a donatorilor interesați și spre informarea organelor abilitate, interviul integral cu doamna Svetlana Sainsus. Nu părți din el, la discreția ziaristei, ci materialul brut, neredactat.\n⦁ Solicităm echipei „RISE Moldova” să expună pe platforma lor imaginile video integrale brute, făcute cu camera ascunsă în biroul „RISE Moldova”, în momentul în care fondatorul ⦁ www.caritate.md domnul Alexandru Rusnac se afla la sediul ziariștilor.\n⦁ Solicităm respectuos echipei „RISE Moldova” să prezinte integral materialele care au stat la baza „investigației” „Caritate” în adresa Consiliului de Presă al Republicii Moldova și organelor de anchetă.\n⦁ Reieșind din sensibilitatea subiectului, rugăm respectuos Consiliul de Presă al Republicii Moldova să efectueze propria investigație, având la bază materialele de care dispune „RISE MOLDOVA”, sau să delegheze această posibilitate unor ziariști integri.\n⦁ Reieșind din sensibilitatea subiectului, solicităm respectuos reprezentanților mass-media până la finalizarea anchetei să nu facă uz de solidaritate profesională și să prezinte subiectul echidistant și obiectiv. Nimeni nu poate fi mai presus de lege, așa cum le place ziariștilor să declare despre guvernanți, nici chiar ziariștii de investigație, iar neprofesionalismul în mediul jurnalistic este la fel de periculos ca bisturiul din mâna unui chirurg fără studiile necesare.\n⦁ Solicităm echipei „RISE Moldova” desfășurarea unei conferințe de presă comune, în care toate părțile să poată adresa întrebări și obține răspunsuri, de a cere probe și prezenta contraargumente. Rugăm ziariștii de la ”RISE Moldova” să asigure și prezența doamnelor Cebotari și Maleandra.\n⦁ Solicităm implicarea Ministerului Sănătății si suntem gata să achităm integral investigațiile medicale ale copiilor ambelor familii, la cazurile cărora se face referință în „investigația” „RISE Moldova”, dacă aceste investigații sunt necesare pentru a stabili adevărul.\n⦁ Solicităm organele abilitate din Republica Moldova să efectueze un audit financiar și investigațiile necesare, pe toate dimensiunile - atât administrativă, cât și de drept - a activității Fundației ”Sfântul Gheorghe” și a portalului ⦁ www.caritate.md, din prisma învinuirilor ce le sunt aduse. Ne asumăm responsabilitatea să ne prezentăm la prima chemare a organelor de anchetă, în speranța că aceasta va urma în timpul cel mai apropiat.\n⦁ Solicităm organele abilitate să investigheze sursa și legalitatea apariției la terțe persoane a materialelor dosarului intentat, inclusiv a interceptărilor audio, în circumstanțele în care nouă aceste materiale nu ne-au fost aduse la cunoștință.\n⦁ Solicităm organelor abilitate să investigheze probabilitatea că unul dintre reporterii ”RISE” să-și fi însușit la întâlnirile cu sursele de informare calitatea de colaborator al organelor de forță ale statului.\n⦁ Solicităm organelor abilitate să se autosesizeze în baza comunicatului respectiv și să elucideze sub aspect legal probabilitatea ca persoanele intervievate de către ”RISE Moldova” să fi depus declarații false, precum și probabilitatea ca ziariștii ”RISE Moldova” să fi denaturat premeditat sensul probelor acumulate, ignorând codul deontologic și acoperindu-se cu dreptul la libertatea presei.\n„Reieșind din faptul că credibilitatea noastră ca platformă de caritate poate fi restabilită doar prin proba contrarie și ținând cont de faptul, că de activitatea www.caritate.md depinde evoluția tratamentelor celor 154 de pacienți în așteptare și aflați deja la clinică, mulți în stare gravă, și acumularea fondurilor necesare asumate, rugăm organele de drept ale Republicii Moldova derularea cât mai operativ posibilă a anchetei. Garantăm întreaga noastră deschidere. Decizia privind acțiunile noastre legale la falsele acuzații ale ”RISE MOLDOVA” va fi luată în viitorul apropiat, aspect ce va fi adus la cunoștința publicului.”\n"}