{"id":42712,"title":"Norvegia va interzice armele semiautomate începând cu 2021, la zece ani de la atacul comis de Breivik","content":"Trăgând învăţăminte din drama soldată cu 69 de morţi pe insula Utoya în 2011, guvernul de dreapta de la Oslo, minoritar în parlament, a prezentat anul trecut un proiect de interzicere a acestor arme care se încarcă automat.„S-a dovedit că o majoritate parlamentară susţine propunerea guvernului. Armele semiautomate vor fi, prin urmare, interzise în Norvegia\", a declarat Peter Frolich, responsabil conservator pentru probleme de justiţie în parlament.Această interdicţie, ce va intra în vigoare în 2021, survine în condiţiile în care o dezbatere asupra unei prohibiţii a acestor arme a fost lansată şi în SUA, după un atac cu armă de asalt ce a curmat vieţile a 17 elevi şi cadre didactice într-un liceu din Florida, la 14 februarie.Deghizat în poliţist şi înarmat cu o armă semiautomată Ruger Mini-14 şi un pistol Glock, Breivik a ucis 69 de oameni, majoritatea adolescenţi, deschizând focul timp de aproape o oră şi un sfert împotriva unei tabere de vară a Tineretului Laburist, în 22 iulie 2011. Înainte de aceasta, el a făcut alte opt victime într-un atac cu bombă asupra sediului guvernului de la Oslo.Într-un raport publicat în 2012, o comisie special creată după aceste atacuri a recomandat interzicerea armelor semiautomate.„Această decizie este un lucru foarte bun, chiar dacă survine târziu”, a reacţionat preşedinta grupului pentru susţinerea victimelor, Lisbeth Kristine Royneland.Legea prevede câteva exceptări, în special pentru trăgătorii profesionişti. „Aceasta a luat timp pentru că în Norvegia există mulţi trăgători ce deţin arme semiautomate\", a explicat Frolich.Numindu-se în prezent Fjotolf Hansen, Breivik (39 de ani) a primit în 2012 o condamnare de 21 de ani de închisoare, care poate fi prelungită pe termen nedefinit."}