{"id":43610,"title":"„Săptămână electorală în școli”: reprezentanții CEC și CICDE le vor vorbi tinerilor despre alegeri","content":"Timp de aproape două luni — în aprilie și mai — va fi organizată o Campanie mobilă de informare electorală cu genericul „Democrația contează”. CEC/CICDE vor fi, literalmente, mai aproape de cetățeni. În acest sens, vor fi organizate întâlniri cu participarea membrilor CEC și CICDE în cel puțin 16 circumscripții electorale, fiind invitați și cetățenii din circumscripțiile vecine. În total, vor fi invitați peste 8 000 de participanți din toată Republica Moldova, cu o reprezentare teritorială bine definită. Un microbuz personalizat al campaniei va face turul întregii țări. Subiectele discuției cu cetățenii vor fi: noile modificări ale Codului Electoral, informații cu privire la noile proceduri electorale, importanța participării la vot, rolul funcționarilor electorali, liderilor locali și a diasporei etc. În cadrul întâlnirilor vor fi distribuite materiale informative (Ghidul Electoral, Broșura CICDE - Democrația se învață, postere etc.). \nInstruirea tinerilor alegători va fi o altă prioritate a planului de comunicare în 2018. Va fi organizată în două runde — primăvara și toamna — o “Săptămână electorală în școli”. Vor avea loc lecții informative în cadrul orelor de diriginție, educație civică, psihologie, istorie , etc.\nÎn aprilie 2018, va fi derulată, în parteneriat cu alte instituții ale statului, o campanie de informare a cetățenilor la punctele de trecere a frontierei. În toate punctele de frontieră, angajații de la serviciile de frontieră, vor oferi cetățenilor, care vin și pleacă din țară, pliante informative privind noul sistem electoral, procedura de alegeri peste hotare, etc. De asemenea, vor fi deschise puncte de informare la ambasade și misiuni diplomatice ale Republicii Moldova, unde cetățenii moldoveni vor putea să se informeze pentru a merge la vot conștient și pregătiți.\nLa vară, vor fi organizate în trei regiuni ale țării (Sud, Nord și Centru) Forumuri Regionale pentru tineri cu genericul „Democrația contează — Democrația se învață”. Iar toamna vor fi organizate un șir de dezbateri în școli, despre importanța alegerilor.\nCampania se va desfășura în cadrul Proiectului „Consolidarea democrației în Moldova prin alegeri incluzive și transparente”, implementat de PNUD Moldova cu suportul financiar al Agenției Statelor Unite pentru Dezvoltare Internațională (USAID), Ambasadei Marii Britanii la Chișinău prin intermediul Fondului pentru Buna Guvernare și al Ambasadei Olandei prin Programul Matra.”"}