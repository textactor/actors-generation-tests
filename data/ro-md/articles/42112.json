{"id":42112,"title":"Certificatele de înmatriculare a vehiculelor vor fi modificate. De când intră în vigoare schimbarea","content":"Conform modificărilor câmpul de date D2 se reformulează din „Modelul” în „Tipul vehiculului”. Câmpul de date D3 se reformulează din „Tipul caroseriei” în „Descrierea comercială”. Câmpul de date J1 se reformulează din „Tipul vehiculului” în „Categoria/subcategoria vehiculului”, câmpul de date P5 „Numărul motorului” se exclude, iar câmpul de date X se reformulează în „X1 Menţiuni speciale”.\nTotodată, pentru omologarea autovehiculelor și remorcilor acestora, precum și a sistemelor, componentelor și unităților tehnice separate destinate vehiculelor respective, certificatul de înmatriculare va fi completat cu un câmp de date nou „J2 Tipul caroseriei”.\nAgenția Servicii Publice mai atenționează cetățenii că, în contextul modificărilor operate, în perioada 26-28 februarie 2018 va fi sistată recepționarea comenzilor pentru serviciile de eliberare a certificatului de înmatriculare în regim de urgență (6, 24 ore, 3 zile lucrătoare).\nCertificatele de înmatriculare şi certificatele de înmatriculare provizorii pentru vehicule, eliberate până la intrarea în vigoare a Hotărârii Guvernului din 12 iunie 2017, rămân valabile până la expirarea termenului de valabilitate al acestora. Prețul noilor documente rămâne neschimbat."}