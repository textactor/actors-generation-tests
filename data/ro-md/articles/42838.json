{"id":42838,"title":"Un adolescent, condamnat la închisoare pe viață după ce a plănuit un atac terorist la un concert al lui Justin Bieber","content":"Adolescentului i s-a spus că va petrece cel puţin 11 ani în închisoare înainte de a putea fi luată în considerare eliberarea sa condiţionată. \nPotrivit Birmingham Crown Court, tânărul a căutat pe internet detalii despre procedurile de securitate ale evenimentului şi a salvat o copie a posterului concertului în computerul său. În urma unei percheziţii la locuinţa lui, poliţia a mai găsit un ciocan cu gheare, un cuţit de bucătărie şi „o scrisoare de martiriu” în rucsacul său pentru şcoală. În acea scrisoare, băiatul se declara „Soldat al Stat Islamic”.\nAdolescentul a negat acuzaţia potrivit căreia se pregătea să comită acte de terorism şi alte acuzaţii legate de terorism care i-au fost aduse, spunând în instanţă că nu crede în islam, ci este curios în legătură cu ISIS. El a explicat că nu s-a gândit niciodată să comită cu adevărat un atac. \n„Am vrut să văd cât de uşor este pentru oamenii care sunt interesaţi de terorism să obţină informaţii de pe internet, pentru că poliţia şi guvernul încearcă să combată terorismul şi radicalizarea. Am vrut să văd dacă este posibil, nu pentru mine, ci pentru orice persoană care ar avea astfel de intenţii”, a spus el. \nTânărul a negat şi acuzaţii legate de încurajarea terorismului online şi de deţinere a unor reviste de propagandă pentru ISIS.\n"}