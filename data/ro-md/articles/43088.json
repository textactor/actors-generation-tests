{"id":43088,"title":"Ministrul român de Externe: Declarațiile de unire nu au valoare juridică","content":"„Din punctul meu de vedere, declaraţiile privind unirea pe care le-au adoptat mai multe municipalităţi sau conduceri de comune sunt de fapt expresia dorinţei de a fi mult mai aproape de România. Ele nu au valoare juridică, sunt expresia unei dorinţe pe care o înţelegem şi pe care o respectăm. (…) Ele nu au niciun fel de valoare juridică şi nu afectează în niciun fel relaţiile noastre cu Republica Moldova”, a spus Meleşcanu.\nMinistrul a mai spus că există un respect deosebit pentru ceea ce face România pentru a sprijini Republica Moldova.\n„Vreau să vă asigur că (...) există un respect deosebit şi mulţumiri calde pentru tot ceea ce face România în sprijinirea Republicii Moldova. Există o diferenţă de viziune între preşedintele Dodon, care este mai degrabă preocupat de orientarea Republicii Moldova spre spaţiul estic şi de majoritatea guvernamentală şi de majoritatea parlamentară care susţin ideea drumului european al Republicii Moldova, idee în care România contribuie substanţial”, a mai afirmat Teodor Meleşcanu.\nMenționăm că până în prezent peste 100 de localități din Republica Moldova s-au pronunțat pentru reunificare. Printre acestea sunt și trei consilii raionale. Este vorba despre Strășeni, Călărași și Telenești."}