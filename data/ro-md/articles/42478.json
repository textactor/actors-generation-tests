{"id":42478,"title":"Mai pică două capete la Primăria Chișinău. Manev pleacă de la Autosalubritate, iar Haruță - de la Spații Verzi","content":"În funcţia de director al Regiei „Autosalubritate” a fost numit Eugeniu Axentiev. Noul conducător a fost desemnat în funcţie pe o perioadă de 2 ani. Într-un comunicat al primăriei se arată că Tudor Manev şi-a încetat activitatea în cadrul ÎM Regia „Autosalubritate” în legătură cu expirarea contractului de management.  În acelaşi timp, directorul ÎM „Asociaţia de gospodărire a spaţiilor verzi”, Eliferii Haruţa, a depus cerere de demisie din funcţie.\nVicepreședintele PL, Valeriu Munteanu, a comentat această decizie.\n„Astăzi a semnat dispozițiile de numire a doi colonei de poliție cu trecut mai mult decât tenebros: Eugeniu Axentiev, fost comisar șef al poliției din Chișinău a fost numit în calitate de director al Î.M. Regia „Autosalubritate”, iar Vladimir Maiduc, fost șef al Direcției Investigații și Securitate Internă a MAI a fost numit în calitate de șef al Direcției Administrative a primăriei Chișinău. Trebuie să amintim că Eugeniu Axentiev a apărut de mai multe ori în atenția presei, cele mai mari scandaluri fiind accidentele rutiere provocate de acesta, în unul dintre acestea a decedat un copil de 12 ani. Desigur, Axentiev a demonstrat, în timp, că este nevinovat când circula beat pe contrasens și a lovit pietonii de pe trotuar.\nNici Maiduc nu a scăpat dea lungul anilor de scandaluri: în 2002, când era șef adjunct al poliției criminale a MAI, a plecat cu bucluc de la minister, când în urma unei rețineri, unde a decedat, împușcat fiind un bărbat, despre care soția a spus că în timpul reținerii fatale avea la el câteva sute de mii de dolari, bani care au dispărut și nu s-au mai găsit. În schimb Maiduc, fost consilier raional PD, a devenit ulterior un prosper om de afaceri”, a scris Munteanu. \n"}