{"id":42805,"title":"Candu la Conferința interparlamentară de securitate: Moldova nu revendică noi teritorii, ci revendică dreptul de a conta","content":"Potrivit lui, guvernarea din Republica Moldova și-a asumat în ultimii ani decizii în măsură să protejeze locuitorii țării, menționând în acest sens legea anti-propagandă și „cel mai mare proiect de la independență de diversificare a surselor de energie”. El a precizat, în context, că în raport cu Federația Rusă, Moldova cere doar o relație de respect reciproc.\nPreședintele Legislativului a vorbit despre provocările actuale de securitate comune pentru Moldova, Ucraina și Georgia, cum este securitatea energetică, conflictele înghețate, dezinformarea și știrile false.\nAndrian Candu s-a referit la aspirația de aderare la Uniunea Europeană a celor trei state și la reformele întreprinse, conform angajamentelor asumate față de partenerii externi, dar, în primul rând, pentru beneficiul locuitorilor Moldovei, Georgiei și Ucrainei.\nConferința organizată, în parteneriat cu Consiliul Atlantic la inițiativa președinților Parlamentelor Republicii Moldova, Georgiei și Ucrainei dezbate probleme legate de securitatea informațională, energetică, apărare, precum și va discuta despre asigurarea creșterii economice stabile și a statului de drept în regiune. Evenimentul a adunat circa 150 de oficiali și experți de nivel înalt, inclusiv speakeri de Legislative, europarlamentari, reprezentanți ai Congresului SUA, experți notorii internaționali și regionali.\nAstăzi cei trei președinți de Parlamente vor semna o declarație comună în care se angajează să-și unească eforturile pentru promovarea unor politici comune de apărare și securitate.\nReprezentanți ai Parlamentelor, ai Congresului SUA, europarlamentari participă la prima Conferință interparlamentară la nivel înalt în probleme de securitate, organizată la Chișinău. De asemenea, pentru dezbateri au venit experți notorii precum sunt vicepreședintele executiv al Consiliului Atlantic Damon Wilson, Anders Aslund, Eurasia Center, Consiliul Atlantic, Directorul Eurasia Center John Herbst, ambasadorul Asif Chaudhry, directorul asociat RUSI, Jonathan Eyal, Ambasadorul Alexander Vershbow, fost secretar general adjunct NATO, alți experți internaționali și regionali."}