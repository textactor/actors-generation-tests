{"id":42681,"title":"O basarabeancă stabilită la Timișoara a creat prima brânză vegană pe piața românească","content":"Brandul Rawckers s-a născut din dragoste pentru gustul de brânză, ca hrană sănătoasă, dar și din dragostea ce a unit cuplul raw vegan Ștefan & Marisha. După îndelungi testări ale propriilor rețete, au apărut sortimente precum brânza cremoasă, brânza maturată, cea cu gust afumat, sau cu ierburi aromate, cu cărbune negru, ceapă, sau chilli. Cei doi au creat chiar și au Camembert și Blue Cheese. Ștefan și Marisha și-au propus să împărtășească din experiența lor de a face brânză din nuci și alte bunătăți raw vegane pentru România, Republica Moldova sau Ungaria.\n„Odată ce devii interesat de alimentația raw vegană, descoperi o lume paralelă a bucătăriei. O paletă vastă de alegeri sănătoase, care te motivează prin beneficiile pe care le aduc oganismului dar și printr-o mulțime de alinturi ale papilelor gustative. Fiind într-o excursie la Barcelona, am descoperit o brânză pe bază de caju cu gust cum nici nu ne-am imaginat că există. Cerând informații, am aflat că era procesată și fermentată asemenea celei tradiționale. Viitorul aparține veganilor, asta credem noi, iar tendința a crescut enorm de mult în ultimii ani în toată lumea”, ne spune Marisha, o tânără moldoveancă stabilită la Timișoara.\nAtât Marisha, cât și soțul ei consumă doar hrană crudă, vegană. Basarabeanca are deja un an și jumătate de când consumă doar crudități, iar soțul ei circa un an. „Mr. & Mrs. Raw” au dat peste cap toate conceptele Direcției Sanitare din România atunci când le-au pus pe masă ideea. Cel mai important este că au fost susținuți și de autorități.\n„Probabil cel mai greu a fost să descoperim care sunt procesele de industrializare. Oricât de mult am cercetat, a fost nevoie de multă creativitate pentru a găsi soluții în ceea ce privește aparatura, ustensilele și etapele preparării brânzei raw vegane. Fiind un domeniu nou, chiar în premieră în România, până și oamenii legii s-au pus pe căutări pentru a ne putea integra într-o categorie. „Nu-i nimic, vom învăța și noi odata cu voi”, ne-au spuc cei de la Direcția Sanitară. Iată așa am devenit producători - inventatori, deschizători de drum”, povestește Marisha pentru EA.md.\n"}