{"id":43614,"title":"Arhitectul danez aflat în vizită la Chișinău: „Străzile centrale trebuie să fie pentru oameni și nu pentru mașini”","content":"Arhitectul danez a ținut să precizeze că își dorește un dialog cu factorii de decizie la nivelul administrației publice locale a municipiului Chișinău, pentru a face schimbări și a crește calitatea vieții la Chișinău.\n„Orașele sunt centre în care trăiești, iar cel mai important lucru într-o urbe sunt oamenii”, a subliniat expertul. El spune că este nevoie de a schimba mentalitatea specialiștilor în domeniul urbanismului, în sensul creării politicilor prietenoase locuitorilor orașului, unde străzile centrale trebuie să fie pentru oameni și nu pentru mașini, iar transportul public să fie atât de comod încât cetățenii să renunțe la automobilele personale.  Jan Gehl a adus responsabililor din domeniu din cadrul administrației publice locale a municipiului Chișinău mai multe studii și filme documentare despre viața în orașe, unde relatează bune practici în domeniul urbanismului, care ar putea fi utilizate și la noi. Potrivit expertului, un exemplu poate fi oraşul Moscova, care a reușit lucruri mari într-o perioadă de 5 ani și unde s-a produs o schimbare majoră - au fost lărgite trotuarele, au fost create spații publice pentru oameni de diferite vârste și ocupații, a fost amenajat mobilier urban, au fost scoase panourile de reclamă etc.\nConsilierul municipal, Ion Ștefăniță, a menționat că în prezent este în desfășurare „Săptămâna urbanismului pentru Chișinău”, eveniment care îi are ca oaspeți renumiți experți de talie internațională, ce își vor împărtăși din experiență cu colegii lor de la Chișinău. Potrivit lui Ştefăniţă, schimbarea și asigurarea confortului la noi acasă este posibilă atunci când profesioniștii sunt auziți de către factorii de decizie de la nivel local. Referindu-se la experiența Moscovei, Ion Ștefăniță a spus că același lucru trebuie să se întâmple și la noi - să avem un oraș unde cu adevărat să vrei să rămâi."}