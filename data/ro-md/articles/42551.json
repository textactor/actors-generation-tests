{"id":42551,"title":"„Ciocul mic!” Aniversarea armatei roșii a generat zâmbetele, replici și avertizări în Parlament. Ghimpu: Soldații sunt Dodon și Reidman","content":"„Faptul că eu am făcut serviciul militar în armata sovietică, a fost un serviciu impus, pentru că am fost ocupați în 1940. [...] Voi cu roșii, noi cu țara noastră. Oricum o să trăiți în România Mare. Vreți sau nu vreți, așa va fi”, a spus Ghimpu.\n„Cetățenii Republicii Moldova din fericire au memorie istorică. Armata roșie a rupt Basarabia de la trupul României și a adus mulți moldovenii în Siberia. [...] Avem și astăzi rămășite ale armatei sovietice în Transnistria. Așa că haideți vă rog nu mai sărbătoriți durerea și rușinea noastră”, a intervenit liberal-democrata Maria Ciobanu.\n„Eu n-am fost soldat, eu am fost locotenent. Asta ca precizare”, i-a replicat Reidman lui Ghimpu. „Mă mândresc că am făcut serviciul militar, ca datorie cetățenească. [...] România a ocupat Basarabia și acest lucru a fost recunoscut de Liga Națiunilor. Putem avea discuții interminabile pe această temă”.\nLiberalul Roman Boțan, către Reidman: „Noi avem ziua Armatei Naționale, care se sărbătorește la 3 septembrie. Vă îndemn să vă mândriți cu această dată”.\n„Pe durata a 25 de ani de independență noi am acordat o atenție deosebită veteranilor. Avem veterani inclusiv ai Armatei Române și îi cinstim mereu pe toți. Propun să îi felicităm și, ca deputați, să depunem flori la memorial”, a spus comunista Ala Mironic, care s-a ales cu o observație din partea președintelui Parlamentului. Candu i-a amintit deputatei că poate face astfel de propuneri cerând regulamentar cuvântul de la tribună.\nDupă discursul lui Mironic, intervenția Elenei Hrenova a stârnit amuzamentul liberalilor: „Din numele fracțiunii socialiștilor felicit pe toți bărbații cu această ocazie. Le doresc bunăstare, fericire. [...] Dragi colegi, haideți să depunem efort pentru bunăstarea iubitei noastre Moldova”.\nPentru că socialista a folosit termenul „Marele Război pentru Apărarea Patriei”, și aceasta s-a ales cu o observație. Reproșul a venit din partea lui Mihai Ghimpu.\n„Doamna Hrenova, nu primesc felicitările dumneavoastră cu ocazia Marelui Război pentru Apărarea Patriei (trad. din rusă). Cei care au luptat în Armata Română nu au făcut parte din Marele Război pentru Apărarea Patriei, dar din al Doilea Război Mondial. [...] Lăsați odată sărbătoarea asta în trecut, demult nu mai este URSS”.\nAu urmat intervenția democratului ex-comunist Alexandru Bannicov, apoi a lui Ion Apostol „Pe 23 februarie 1918 hoarde întregi de bolsevici voiau sa fugă din Rusia și tot ei ne-au ocupat și ne-au deportat în Sibieria. Și hai vă rog faceti ciocul mai mic, că sunteți cu mâinile pline de sânge”.\nLiberalul s-a ales cu o avertizare verbală din partea lui Andrian Candu pentru limbajul folosit.\nAlina Zotea însă nu a fost lăsată să-și expună punctul de vedere. „Dumneavoastră nu ați executat serviciul în armata sovietică”, a glumit Candu. Pentru că liberala insista să intervină, democratul a avertizat-o și pe ea, solicitându-i să nu încalce ordinea în sala plenului."}