{"id":43314,"title":"Ieftiniri de peste 20%. ANRE a votat noile tarife și prețuri la gazele naturale","content":"Astfel, potrivit deciziei ANRE, tariful de furnizare a fost micșorat cu 20,3%. Consumatorii casnici care consumă până la 30 de metri cubi de gaze, vor achita 4705 lei pentru o mie de metru cubi, sau cu 1187 lei mai puțin față de prețul anterior. Consumatorii casnici care consumă mai mult de 30 de metri cubi de gaze vor plăti după tariful de 4895 de lei pe mia de metri cubi sau cu 1243 de lei mai puțin decât prețul anterior.\nPotrivit directorului ANRE, Tudor Copaci, principalii factori care au dus la diminuarea prețurilor au fost prețul mediul anual de procurare a gazului și modificarea cursului de schimb al monedei naționale, dar și devierile pozitive tarifare.\nCopaci a declarat că ANRE nu a dat curs solicitării Moldovagaz de diminuare a tarifului cu 11% pentru că „nu a fost suficient de argumentată”. El a spus că după ce decizia de astăzi va fi publicată în Monitorul Oficial, Moldovagaz va recalcula facturile de la începutul acestui an.\nCopaci a dat și o explicație cu privire la cursul valutar luat ca bază la recalcul. „Noi am luat cursul prezentat de Ministerul Economiei, coordonat cu FMI, care a fost utilizat la aprobarea bugetului de stat. El este utilizat de toate instituțiile statului. Dacă leul se va mai aprecia pe parcursul anului, o nouă ajustare a tarifului va lua în calcul aceste devieri tarifare. Metodologia prevede acest evenimente, consumatorul nimic nu pierde și nici nu câștigă”, a mai spus directorul ANRE."}