{"id":43526,"title":"Ambulanțele vor trebui să înlocuiască inscripția 903 cu 112 până la final de martie","content":"Numărul unic de urgențe 112 funcționează și acum însă acesta direcționează persoana care apelează spre serviciul 902 sau 903. Un ordin emis de către Ministerul Sănătății, Muncii și Protecției Sociale din 13 martie spune că toate unitățile sanitare trebuie să afișeze însemnul 112, iar Centrele de sănătate, ale medicilor de familie, spitalele urmează să informeze populația despre un nou număr unic pentru apelurile de urgență.\nAna Carpovici, ofițerul de presă al Serviciului Național Unic pentru Apelurile de Urgență a declarat că până la data de 28 martie autocolantele cu însemnele 112 urmează să fie aplicate pe aproximativ 900 de unități de transport ce aparțin tuturor serviciilor de urgență din Republica Moldova - salvare, pompieri, poliție, serviciul gaze. Acest lucru urmează să fie îndeplinit până în ziua de 29 martie, când serviciul 112 va fi lansat în etapa de testare."}