{"id":43542,"title":"ZdG: Democrații au luat 200 de milioane de lei pentru Chișinău Arena din bugetul de stat pentru drumuri","content":"ZdG scrie că proiectul arenei a demarat, oficial, în luna decembrie 2017. Când în prima lectură se dezbătea bugetul de stat, deputatul democrat Vladimir Andronachi a prezentat Comisiei parlamentare economie, buget și finanțe un amendament, privind implementarea proiectului „Construcția Arenei Polivalente din mun. Chișinău”. În amendament era indicat că pentru respectivul proiect se prevăd 200 de milioane de lei.\nDeși în amendament, deputatul PDM, Vladimir Andronachi, solicita includerea proiectului dat în articolul 4 din proiectul legii bugetului de stat pentru anul 2018, în avizul Guvernului R. Moldova este indicat că „nu este necesar de menționat (acest fapt, n.r.) în textul Legii”(!).\nLa 20 februarie, într-un răspuns la o solicitare a Ziarului de Gardă privind proiectele de reabilitare a drumurilor din surse externe, care urmează a fi implementate în 2018, Ministerul Economiei și Infrastructurii (MEI) preciza că în Proiectul legii bugetului de stat pentru anul curent, pentru Proiectul de Susţinere a Programului în Sectorul Drumurilor a fost prevăzută suma estimativă de 2 387,9 milioane de lei. În același răspuns pentru ZdG, MEI a menționat că deja în varianta finală a legii bugetului pentru anul curent, adoptată de Parlament la 15 decembrie 2017, figurează  altă sumă, de 2 187,9 milioane de lei, adică cu circa 200 de milioane de lei mai mică. MEI nu a explicat motivele pentru care suma alocată pentru acest proiect a fost diminuată.\nMEI mai precizează că Proiectul de Susţinere a Programului în Sectorul Drumurilor este finanțat din surse externe: Banca Europeană pentru Reconstrucție și Dezvoltare (BERD), Banca Europeană de Investiții (BEI) și Uniunea Europeană (Comisia Europeană). Altfel spus, contribuția statului pentru construcția „Chișinău Arena”, adică suma de 200 de milioane de lei, Guvernul a decis să o aloce din contul bugetului unui proiect de reabilitare a drumurilor, care, așa cum a explicat MEI, este finanțat din bani externi. \n"}