{"id":42275,"title":"VIDEO. Se anunță difuzarea unui film despre „furtul miliardului”. Pelicula prezentată drept investigație e făcută la comanda lui Shor","content":"TVC21, pe site și pe canalul lor de Youtube, anunță prezentarea unui film care pretinde că va dezvălui cine a participat la furtul miliardului și a beneficiat de banii furați. Filmul este prezentat drept o investigație a portalului pro-european ucrainean „Evropeiskaia Pravda”. \nÎn realitate, filmul a fost publicat pe un site-clonă al portalului veridic - europravda.com.ua în loc de eurointegration.com.ua.\nNewsmaker, care scria anul trecut că Partidul Șor organiza vizionarea unui film despre frauda bancară, scrie că cel pe care moldovenii urmează să-l vadă diseară e exact filmul arătat oamenilor în toamna lui 2017.\nÎn pelicula în cauză se spune că de frauda bancară sunt vinovați mulți decidenți, însă nu și Ilan Shor. Drept beneficiari sunt numiți Vlad Filat, Veaceslav Platon și Viorel Țopa. Shor apare drept victimă în film, iar suma furată nu ar fi deloc un miliard, ci este exagerată pentru a-l denigra pe Shor.\nDupă investigația Newsmaker, a reacționat și portalul ucrainean al cărui nume a fost utilizat de creatorii filmului.\n„Redacția Evropeiskaia Pravda declară oficial că nu a realizat o asemenea investigație. Niciunul dintre jurnaliștii noștri nu a avut nicio legătură cu pregătirea acestui film sau cu postul TVC21. Avem motiv să credem că numele redacției noastre este folosit cu scopul legalizării unei investigații false, executate în interesul actualei guvernări din Moldova”, scrie în poziția oficială a instituției. \nInstituția de presă mai menționează că a instistat ca TVC21 să șteargă anunțul filmului de pe pagina lor de Facebook și să nu-i pomenească în niciun mod. „Curios este că redacția postului TV nu este deranjată de faptul că urmează să difuzeze o informație falsă. În pofida argumentelor, filmul va fi arătat la ora 21:00 pe data de 15 februarie. Ne adresăm spectatorilor din R. Moldova și din Ucraina să ia în considerare cele spuse de noi mai sus”, mai scriu jurnaliștii ucraineni.\n"}