{"id":42092,"title":"Un spital din Capitală, obligat să achite 200.000 de lei în urma decesului unui copil","content":"Din materialele instanței rezultă că copilul a fost diagnosticat greșit și tratat neadecvat, ceea ce a dus la comă, afectarea gravă a creierului copilului și, în final, la deces.\nProcesul a început a după ce familia s-a adresat la Spitalul Municipal nr.1 pentru Copii, cu micuța lor care avea febră 40 și convulsii febrile. Era 30 august, zi de sâmbătă, ora 20:40. La 29 septembrie copila s-a stins.\nMagistrații menționează în hotărârea emisă că diagnosticul pus de medici și cel stabilit în urma expertizei medico-legale nu corespundeau, iar tratamentul care trebuia aplicat, în mare parte a lipsit, iar acest lucru a fost confirmat de o comisie a Ministerului Sănătății. Antibioticoterapia aplicată ar fi fost corectă, doar că prea întârziată, când nivelul de afectare era mult prea mare. Instanța a mai stabilit, în urma consultărilor experților și comisiei Ministerului Sănătății, că copilul a fost scos din secția de reanimare a doua zi dimineață după internare și dus în secția de prematuri, unde a stat două zile și a fost supravegheat doar de un medic de gardă. Nu este clar de ce micuța a fost transferată dintr-o secție în alta, însă nu ar fi existat o decizie a unui consiliu pe acest subiect. Copila continuă să aibă convulsii, vomă. Cu toate acestea, pacientul nu a fost văzut de un neurolog, imunolog, infecționistul pediatru, deși datele clinice și ulterior diagnosticul au confirmat că era nevoie de crearea urgentă a unui astfel de consiliu. În consecință, doi medici reanimatologi, un medic pediatru și șeful secției de reanimare au fost sancționați.\nDupă zece ani de ședințe de judecată, Curtea Supremă de Justiție a menționat că greșeala doctorilor ține de nerespectarea conduitei de tratament, lipsei de tratament continuu și stabilirea unui diagnostic greșit, însă n-a existat temei pentru atragerea la răspundere directă pentru deces. CSJ a stabilit că familia va primi despăgubiri de 200.000 de lei și nu așa cum au stabilit instanțele inferioare. Medicii implicați în proces nu au fost achitați, întrucât instanța supremă a respins recursurile lor.\n"}