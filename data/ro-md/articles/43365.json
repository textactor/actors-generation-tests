{"id":43365,"title":"UE pregătește o nouă lovitură pentru Facebook, Google și Twitter","content":"Statele din UE au căutat metode de impozitare a companiilor digitale, între care se află Amazon.com şi Facebook, astfel încât să ia în considerare valoarea reală creată de aceşti giganţi în regiune.\nTaxa pe venituri plănuită de Comisie, care va fi prezentată săptămâna viitoare, va reprezenta numai o soluţie ţintită, temporară. Blocul comunitar mai intenţionează să propună o abordare cuprinzătoare, pe termen lung, care se va concentra pe crearea unui sistem permanent destinat companiilor digitale.\nAria de aplicare a taxei avute în vedere va reuni companiile care oferă servicii ca publicitatea sau vânzarea de date ale utilizatorilor, potrivit proiectului Comisiei Europene. De asemenea, va acoperi serviciile oferite de platformele digitale care permit utilizatorilor să se găsească şi să interacţioneze unii cu alţii şi prin intermediul cărora utilizatorii îşi oferă unii altora alimente şi servicii.\nTaxa va fi aplicată companiilor cu venituri anuale la nivel global de peste 750 de milioane de euro şi venituri totale impozabile din servicii digitale oferite în EU de peste 50 de milioane de euro, arată proiectul. Parametrii ar putea să fie modificaţi până la aprobarea propunerilor.\nTaxa, care va fi aplicată anual veniturilor brute, va avea un nivel unic în UE, de 3%, dar şi aceasta ar putea suferi modificări în versiunea finală. Versiunile anterioare ale proiectului prevedeau un cuantum al taxei de 1%-5%.\nProiectul trebuie să fie aprobat în unanimitate de toate cele 28 de state membre ale UE înainte de a deveni lege, aşa că şi o singură ţară îl poate bloca."}