{"id":42507,"title":"Prima declarație oficială a conducerii Medical Park despre cele două paciente vizate în investigația RISE Moldova","content":"„Este ceva de actualitate acum în Moldova un subiect despre doi pacienți care au fost înșelați. Ca să scrii așa ceva trebuie să faci investigații foarte aprofundate. Eu vreau să răspund la aceste acuzații cu maximă responsabilitate. Se presupune că pacienții sunt chemați în Turcia pentru operație, dar pleacă fără nicio operație. Noi vom cerceta tot”, a declarat Murat Ercan, directorul în relații internaționale Medical Park Istanbul.\nReferindu-se la unul din cele două cazuri menționate în investigație, conducerea spitalului a prezentat documente din dosarul pacientei și o parte din corespondența cu aceasta.\n„În investigație a fost pus un act din care reiese că Medical Park ar fi informat pacienta că va fi operată. Iată documentul real unde este expresia „în caz că va fi nevoie de o operație”. Plus, prețul nu este unul fix, este unul estimativ și scrie că el s-ar putea schimba. Fiecare convorbire făcută de noi cu pacientul este o responsabilitate. Medical Park nu spune absolut nimănui: „Veniți, noi vă operăm.” Noi le trimitem informații pacienților înainte să ajungă în Turcia”, a mai adăugat Ercan.\nÎn ceea ce privește acuzarea că pacienții au fost trimiși înapoi în Republica Moldova fără să fie operați, Ercan menționează: „Aici nu suntem doi pereți și un acoperiș. Aici suntem cercetați de Ministerul Sănătății. Avem rapoarte. Nu le putem oferi presei pentru că legea interzice în Turcia ca rapoartele să fie oferite persoanelor terțe. Noi le dăm rapoarte tuturor pacienților”.\nConducerea Medical Park susține că pacienta din țara noastră a fost informată că nu e cazul să fie făcută intervenție chirurgicală. \n„Rapoartele trimise de pacient nu s-au confirmat cu rezultatele constatate când a venit pacienta aici. Poate a fost o problemă la traducere. Valva aortei a fost dilatată. Aici e vorba de o găurică. Dacă ea ar fi fost atât de critică, eu doar printr-o simplă angiografie rezolvam cazul. Nu era nevoie de operație. Un astfel de caz, dacă s-ar decide deschiderea pe cord ar fi o crimă. Noi nu ne facem serviciul pentru bani. Mă întreb, acest copil dacă se pune problema că era operabil, au trecut doi ani, i s-a făcut ceva? Mămica acestui copil știa limba turcă. Am convenit să nu se ducă în altă parte pentru că nu e cazul. Ne-am uitat foarte bine și în spatele inimii.” \n„Îl știu pe copilul ăsta și înainte de a fi operat. A mai fost operat anterior de inimă - insuficiență de aer pe partea stângă. Noi l-am reoperat. Nu i-am schimbat clapeta stângă ci doar am reparat-o. Căpăcelul nu se închidea și noi l-am unit. Noi numim acest gen de operație - reconstrucție. În momentul în care se schimbă căpăcelul, copilul trebuie să ia toată viața medicamente care subțiază sângele. Deși nu a venit la control, eu cred că după această operație este totul în regulă. Dacă în cinci ani va reveni insuficiența, atunci acest copil va trebui reoperat, dar eu cred că nu este cazul.” \n„Acest doctor a intrat în operație numai ca observator. Nu a participat activ la operație. Este un proiect academic. Colegii noștri vin, participă ca observator și când merg în țările lor pun în aplicare ceea ce au văzut aici.” \nAmintim că la începutul acestei săptămâni RISE Moldova a publicat o investigație denumită „Bani din caritate”. În material sunt prezentate două cazuri în care părinții acuză despre faptul că picii lor, operați la spitalul Medical Park din Istanbul, au rămas cu maladia netratată, iar operațiile ar fi fost simulate. Spitalul este acuzat de cârdășie cu platforma caritate.md, care ar ridica un procent pentru fiecare pacient direcționat spre spital. Legătura dintre bolnavi și spital ar fi fost efectuată de către doi soți, Doina și Ali Sirikci. Ulterior, cofondatoarea caritate.md, Svetlana Sainsus, a declarat că nu e vorba de nicio înțelegere cu spitalul Medical Park, acesta fiind recomandat de ea bolnavilor doar pentru că oferă un preț mai ieftin pentru operații."}