{"id":43432,"title":"Oficial. Republica Moldova a câștigat concursul anual de vinuri la categoria vin de desert","content":"Marca câștigătoare din acest an a fost Chardonnay Sweet, din zona centrală a Orheiului, producătorul căruia este compania Chateau Vartely, informează Ministerul Economiei și Infrastructurii. \nÎn acest an, printre statele care și-au prezentat produsele vinicole naționale la toate cele trei categorii tradiționale: vin alb, vin roșu și vin de desert se enumeră Australia, Austria, Brazilia, Bulgaria, Canada, Chile, Republica Cehă, Danemarca, Estonia, Federația Rusă, Franța, Letonia, Lituania, Germania, Grecia, Ungaria, Italia, Israel, Mexico, Republica Moldova, Peru, Portugalia, România, Slovacia, Elveția, Statele Unite ale Americii, Uruguay, Noua Zeelandă, Regatul Marocului, Spania și Ucraina.\nAcest concurs a fost organizat în două etape, iar aprecierea calității, aromei și nuanței vinurilor a fost efectuată după o anumită formulă stabilită de experții sistemului mondial de comerț. Jurizarea și acordarea punctajului pentru fiecare categorie separată a fost realizată de către diplomații statelor membre ale Organizației Mondiale a Comerțului, precum și de către înalții funcționari internaționali ai diverselor organizații cu sediul la Geneva.\nDe menționat că, Republica Moldova participă pentru a doua oară la acest concurs. La ediția precedentă, din 2016, țara noastră a câștigat, în premieră, în istoria acestui concurs podiumul la două categorii concomitent. Mărcile desemnate câștigătoare în 2016 au fost Pinot Grigio de Purcari la categoria vin alb și Kagor Pastoral la categoria vin de desert."}