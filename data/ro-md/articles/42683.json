{"id":42683,"title":"RISE Moldova: Moldoveni atrași în OneCoin, o schemă piramidală globală investigată în mai multe state","content":"OneCoin este o monedă digitală inventată de bulgăroaica Ruja Ignatova. Vizionarii companiei prezintă OneCoin drept o monedă bazată pe criptografie fiind creată printr-un proces numit „minerit”, iar valoarea monedei depinde de factori, cum ar fi utilitatea, cererea și oferta. Din punct de vedere legal, așa-zisa „criptomonedă” nu este înregistrată la niciun organism acreditat și nu este recunoscută de niciun for competent local sau internațional.\nRețeaua OneLife este formată dintr-un lanț uman în creștere, care s-a născut din marca monedei digitale OneCoin. Aceasta funcționează după principiile unei piramide financiare. Fiecare membru care aduce alți membri în rețeaua OneLife primește un comision, iar banii grei urcă spre vârf. Produsul oferit de companie constă în „pachete educaționale” - prezentări și cursuri on-line despre cum să mineze și să tranzacționeze OneCoin, care costă între 110 și 55.555 de euro, iar pe unele platforme afiliate companiei „pachetele” s-au vândut cu peste 100 de mii de euro.\nPe site-ul oficial OneLife, la contacte este trecută compania OneLife Network Ltd, cu sediul în jurisdicția offshore din Belize care, la moment, este inactivă. Detalii, AICI\nÎncepând cu 2016, lanțul uman a fost sudat de Andrian Arseni și Lilia Scutaru - singurii moldoveni cu statut de „diamant” în rețeaua piramidală, cea mai importantă titulatură care a fost obținută de un membru OneLife în Moldova. Urmează nivelurile inferioare: „smarald”, „rubin”, „safir”, iar pe ultimul palier - partenerii independenți de marketing.\nOneLife și OneCoin Moldova își promovau activitatea intens prin intermediul site-urilor de socializare și a conferințelor publice organizate în mai multe orașe din țară. Ulterior s-a încercat legalizarea inginerii financiare sub paravanul unei organizații non-profit, înregistrată în aprilie 2017, cu denumirea de „Centrul pentru Dezvoltarea Tehnologiei Blockchain şi a Criptomonedei”.\nDespre această organizație am aflat de la Alexandru Ghinda, un personaj cunoscut în cercul OneCoin Moldova. Un reporter RISE incognito l-a abordat pe Ghinda sub pretextul unei investiții în moneda virtuală, iar acesta i-a oferit o copie a certificatului de înregistrare a Centrului - lăsând să se înțeleagă că ingineria financiară este oficializată la Chișinău.\n"}