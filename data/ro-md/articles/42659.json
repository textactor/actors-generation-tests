{"id":42659,"title":"VIDEO. Leancă pentru Digi24: Unirea României cu R. Moldova, o temă care prinde contur la Chișinău","content":"Actualul vicepremier moldovean a explicat și de ce: „România devine o țară mult mai atractivă din punct de vedere economic, social, al afacerilor, are altă calitate a vieții, infrastructură, subvenții în agricultură. E simplu să compari cât primește un fermier pe malul stâng al Prutului și cât primește unul pe malul drept al Prutului. Efectiv, iată, acest fenomen este unul în creștere”, a spus Iurie Leancă.\nÎntrebat dacă unirea cu România este o ipoteză realistă, fostul șef al diplomației a declarat că nu exclude nimic. „Se poate face, Doamne ferește, în urma unui cataclism, aduceți-vă aminte de 2014, care mie mi-a adus aminte de 1918, dacă tot suntem în anul Centenarului Marii Uniri. Realist, se poate face și prin această dinamică negativă pentru Republica Moldova, dacă nu vom reuși noi să urcăm în acest vagon, care iată că pleacă spre Occident, spre UE, spre NATO. Astăzi nu știu ce se va întâmpla cu noi mâine sau poimâine. Ceea ce știu eu e că trebuie să facem reforme, să ajutăm prietenii din Occident și de la București să ne ajute pe noi mult mai eficient și să facem această interdependență: pe plan energetic, poduri”, spune Iurie Leancă.\nEl a mărturisit că are conștiința acestui eșec - că în timpul celor 26 de ani de independență Republica Moldova nu a reușit să construiască niciun pod peste Prut, în condițiile în care în perioada când Basarabia era parte a României, peste Prut existau 26 de poduri, multe dintre ele distruse ulterior de armata sovietică.\n"}