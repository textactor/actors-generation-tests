{"id":43621,"title":"FOTO. Armata Națională intervine pentru deblocarea drumurilor","content":"Intervenția armatei a fost inițiată după ce primul ministru, Pavel Filip, a solicitat acest lucru în cadrul ședinței Celulei de criză cu participarea reprezentanților MAI, a primarului interimar al Chișinăului și a ministrului Apărării.\nAstfel, trei echipe de militari cu unităţi de tehnică KRAZ şi KAMAZ din cadrul Batalionului de Geniu „Codru” de la Negreşti, au intervenit pe traseul naţional M14, pentru a scoate din nămeţi câteva maşini de mare tonaj blocate în regiunea localităţii Grebleşti. Până acum fost deblocate şase TIR-uri şi şase persoane. \nDe asemenea, militarii Batalionului 4 antiaerian de la Căuşeni cercetează traseul Ştefan Vodă — Tudora — Palanca şi vor interveni în caz de necesitate pentru a scoate maşinile blocate în nămeţi.\nInfanteriştii din Brigada „Moldova” de la Bălţi se află pe traseul M14 spre Chişinău, în timp ce militarii Brigăzii „Ştefan cel Mare” — pe traseele Truşeni-Leuşeni şi Truşeni-Vadul lui Vodă. Aceştia ajută vehiculele şi persoanele rămase în drum cu tehnica militară din dotare.\nDe notat că în toate unităţile militare ale Armatei Naţionale sunt formate echipe mobile, dotate cu tehnică specială, pregătite să intervină pentru acordarea ajutorului necesar. Echipele mobile ale Armatei Naţionale sunt dotate cu unităţi de transport Kamaz, URAL, KRAZ, ZIL 131.\nUn ofiţer al Armatei Naţionale se află la Inspectoratul General pentru Situații de Urgență, unde activează în cadrul Celulei de Criză, împreună cu alţi specialişti responsabili din Ministerul Afacerilor Interne, cu subdiviziunile acestuia — IGSU, IGP, INP, DTP, dar și din cadrul Ministerului Finanțelor, Serviciului Meteorologic de Stat, Primăriei municipiului Chișinău și furnizorii de energie electrică."}