{"id":42718,"title":"„Produsele lactate în care s-au depistat grăsimi vegetare se pot considera falsificate”. ANSA, la raport în comisia parlamentară","content":"Potrivit directorului adjunct ANSA, Ion Toma, legislația în domeniul alimentar urmează a fi schimbată, cu asistența Ministerului Justiției. Se va insista asupra înăspririi sancțiunilor pentru producători, iar produsele lactate urmează să fie separate de produsele pe bază de grăsimi vegetale.\n„Producătorii, în linii generale, reacționează constructiv: recunosc, vin cu întrebări, rog să-i consultăm ca ramura să nu fie prezentată într-o lumină proastă din cauza unor producători de rea-credință”, declară Toma. Oficialul a mai adăugat că ANSA a cerut retragerea de pe piață și distrugerea a circa 3,5 tone de produse lactate neconforme.\n„În cazul respectiv vorbim despre o înșelare a consumatorului. Industria alimentară prevede includerea grăsimilor vegetale în diverse produse, ea este coordonată, dar în cazul dat e vorba despre o înșelare a consumatorului în privința grăsimilor indicate”, s-a referit Toma la expertiza lactatelor care a pornit valul controalelor. \nDeputații din comisie s-au arătat deranjați că problema nu a fost identificată mai devreme. „Problema a ajuns în vizorul societății după ce a fost ridicată de o asociație obștească. Dacă nu se întâmpla asta, producătorii aveau să procedeze astfel în continuare”, a declarat socialistul Corneliu Furculiță.\nAlții s-au înterbat dacă produsele neconforme au fost ridicate din consumul copiilor în instituțiile de învățământ.\n„Managerii au reacționat, avem demersuri de la grădinițe să evaluăm suplimentar produsele lactate, dar nu avem semnale de neconformități”, a declarat Toma. „Din punctul nostru de vedere orice semnal e important și justificat. Nu a fost niciun semnal din presă sau nicio petiție care nu a fost verificat. Dacă a fost sau nu o concurență neloială, trebuie să investigheze deja industria”, a mai adăugat reprezentantul ANSA.\nAmintim că scandalul lactatelor a izbucnit la începutul acestui an când o expertiză publicată de logos-press.md a arătat că într-o serie de produse lactate locale sunt mai multe grăsimi vegetale decât lapte adevărat. "}