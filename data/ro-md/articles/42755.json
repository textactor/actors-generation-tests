{"id":42755,"title":"Donaţia ta poate umple farfuria unui flămând. Diaconia lansează astăzi campania naţională MASA BUCURIEI","content":"Proiectul va culmina cu organizarea unei colectări naţionale de produse alimentare pe data de 31 martie, în sâmbăta Floriilor. În acest sens se vor implica peste 1000 de voluntari din 20 de localităţi. Toate resursele acumulate în campanie vor deveni prânzuri calde distribuite la cantinele sociale pe parcursul întregului an, precum  și pachete alimentare oferite bătrânilor și persoanelor din familiilor social-vulnerabile asistate de Diaconia şi organizaţiile partenere.\nCampania va fi lansată astăzi, pe 1 martie, cu un eveniment care va avea loc la cantina mobilă ,,Aproape de Aproapele” din Chişinău. Aici, voluntarii Diaconiei împreună cu studenţii anului II din cadrul Facultăţii de Jurnalism şi Ştiinţe ale Comunicării, USM, vor dărui fiecărui beneficiar al cantinei, alături de masa caldă, câte un mărţişor. (Locaţia evenimentului: Parcul Serghei Lazo, ora 15:00).  \nÎn 2017 în cadrul campaniei prin mobilizarea voluntarilor şi donatorilor au fost adunate 37 de tone de produse alimentare şi 120.000 de lei. Graţie acestor resurse au fost distribuite 3000 de pachete cu produse alimentare, iar zilnic, 300 de bătrâni au primit un prânz gratuit asigurat în cadrul celor 5 cantine ale organizațiilor implicate în campanie.  Zilnic, doar la cantina mobilă „Aproape de Aproapele” din Chișinău vin după un prânz  cald peste 180 de persoane. \nDirectorul Misiunii Sociale „Diaconia”, Igor Belei: „Din cauza migraţiei şi sărăciei bătrânii din Moldova îşi trăiesc zilele în întuneric, deznădejde şi singurătate. Pe tot parcursul anului, graţie implicării voluntarilor, donatorilor şi partenerilor locali reuşim sădeschidem uşa şi  să dăruim o rază de speranţă oamenilor aflaţi la limita existenţei. Campania a devenit un simbol al solidarităţii pentru întreaga ţară, iar rezultatele ne încurajează să fim şi mai mulţi şi mai dornici să îndreptăm gândurile şi faptele noastre măcar pentru o zi spre bătrâni. Este datoria noastră morală să schimbăm lucrurile spre bine, aşa încât bătrânii, cei care ieri au avut grijă de noi să aibă un loc de frunte în comunitatea noastră.”\nIonela Buţcan, voluntar: „De 3 ani sunt voluntar în cadrul campaniei ,,Masa Bucuriei” şi desigur că voi participa şi în acest an. Pentru mine campania este o posibilitate de a ajuta aproapele aflat în dificultate. Mă simt împlinită când văd rezultatele și ştiu că produsele pe care le colectam într-o zi vor hrăni bătrânii un an întreg. Vreau să îndemn tinerii să participe, căci pe lângă bucuria de a face un bine, aici primeşti o experienţă frumoasă şi unică.”\nÎn acest an, campania va avea loc în 100 de magazine din 20 de localități din întreaga țară: Chișinău, Bălți, Cahul, Edineț, Căușeni, Cantemir, Ungheni,  Boghenii - Vechi, Ștefan-Vodă, Strășeni, Călărași, Soroca, Hâncești, Dondușeni, Ialoveni, Cricova, Stăuceni, Strășeni, Florești, Ucrainca şi Ratuş.\nCampania este organizată cu  binecuvântarea ÎPS Petru, Arhiepiscop al Chişinăului, Mitropolit al Basarabiei şi Exarh al Plaiurilor și susținerea partenerilor:\nMagazine implicate în campanie: Green Hills, Velmart, Linella, UniMarket, IMC Market, Metro, Family Market.\nParteneri media: Agora, Ea.md, Unimedia, Timpul, Ziarul de Gardă, Civic Fest, Diez.md, Zugo.md, Radio Chișinău, Radio Studentus, Ştiri Pozitive.\nParteneri locali:  NeoUmanist, Regina Pacis şi parohiile ortodoxe ale Mitropoliei Basarabiei din localităţile implicate în campanie.\n"}