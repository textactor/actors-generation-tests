{"id":42695,"title":"VIDEO. Robo Rangers, marii câștigători ai FIRST LEGO League. Cum arată robotul creat de echipă","content":"Peste 300 de copii din Moldova și România, cu vârste cuprinse între 9 și 16 ani, au participat la cea de-a patra ediție FIRST LEGO League, care a avut loc weekend-ul trecut la Tekwill. Fiind ghidați de 80 de antrenori adulți, copiii s-au împărțit în 50 de echipe de ingineri, cu scopul de a crea cel mai bun robot din istoria competiției.\nParticipanții au trebuit să dea dovadă de ingeniozitate și cunoștințe științifice, pentru a trece cu succes peste mai multe încercări.\nPentru proba „Proiectul”, echipele au prezentat soluții inovatoare pentru probleme ce țin de utilizarea, transportarea și reciclarea apei.\nCea mai spectaculoasă dintre probe a fost numită ROBOTUL ÎN MISIUNE. În doar 2 minute și 30 de secunde participanții au trebuit să-și testeze roboțeii și să îndeplinească cu succes task-urile de pe masa de joc, inspirate din viața cotidiană.\nMarea campioana FIRST LEGO League a devenit echipa Robo Rangers. Cu 440 de puncte acumulate, aceasta a impresionat atât publicul, cât și membrii juriului, după ce a rezolvat cu brio aproape toate problemele cu ajutorul unui robot autonom care a fost proiectat, construit și programat de către membrii echipei.\nAstfel, RoboRangers a câștigat două premii în valoare totală de 120 000 de lei, precum și oportunitatea de a reprezenta Moldova la Campionatul Internațional deschis FIRST LEGO League ce sa va desfăușra în Estonia în iunie 2018.\n„Sunt sigur că RoboRangers ne vor reprezenta cu demnitate țara la Competiția Internațională din Estonia. Sunt niște copii deosebiți, inteligenți, inventivi, prietenoși și creativi. Au reușit să formeze o echipă foarte eficientă și bine organizată, care este în stare să rezolve orice provocări și să găsească soluții la orice probleme”, a spus antrenorul echipei, Florin Cazac.\n„Mă bucur mult să fiu cu voi la această sărbătoare extraordinară a științei, tehnologiei și ingineriei. Ați demonstrat tuturor că sunteți inovatorii de mâine! Tehnologia stă la baza profesiilor viitorului! Iar robotica integrează tehnologia în educație”, a declarat Ambasadorul SUA în Republica Moldova, E.S. James D. Pettit.\nFIRST LEGO League Moldova a fost organizat de Asociația Națională a Companiilor din Domeniul TIC (ATIC) cu susținerea Agenției Statelor Unite pentru Dezvoltare Internațională (USAID) și Guvernului Suediei prin intermediul Proiectului de Competitivitate Moldova. Evenimentul s-a desfășurat sub patronajul Ministerului Educației, Culturii și Cercetării. Tekwill, Apă-Canal Chișinău, Universitatea Tehnică a Moldovei, Pentalog, Ellation, Robootika și OM au fost partenerii care au susținut cu multă receptivitate și implicare ediția curentă a competiție.\nFIRST LEGO League se desfășoară în 88 de țări ale lumii, adunând anual peste 250 mii de tineri participanți. În Republica Moldova prima ediție FIRST LEGO League a fost organizată în 2015 cu participarea a 10 echipe.\n"}