{"id":42776,"title":"Cinci lucruri principale pe care trebuie să le știi despre RUJEOLĂ","content":"Iată care sunt principalele lucruri pe care trebuie să le cunoașteți despre RUJEOLĂ:\n\nRujeola este una dintre infecțiile cu cel mai mare grad de contagiozitate - 100%.\nE important să ținem minte că nu e atât de gravă infecția, cât consecințele ei  - rujeola poate dezvolta pneumonii, meningite, otite, miocardite și declanșează procese ireversibile pentru organism, care pot duce chiar până la deces.\nVirusul rujeolic se transmite direct, prin aer cu picături de secreții din căile respiratorii în urma strănutului, tusei şi a contactului cu persoana infectată. Totodată, rujeola se poate transmite și indirect, prin intermediul suprafețelor contaminate, cum ar fi mobilierul, vesela, jucăriile etc.\nRujeola debutează, de regulă, cu febră înaltă (poate ajunge și până la 40 grade Celsius), ochi roșii (conjunctivită), frică de lumină și lăcrimare, eliminări din nas și tuse uscată. În scurt timp, apar erupțiile cutanate - niște pete roşii asemănătoare cu para focului, de aici se trage și denumirea din popor a bolii „pojar”. În 3 zile, aceste pete se extind pe tot corpul.\nTotuși, nu trebuie să fie confundată rujeola cu rubeola și varicela. Rujeola și rubeola sunt numite infecții-surori, întrucât au simptome asemănătoare, dar prima este mult gravă!\n\nPentru mai multe informații, accesați pagina oficială a Centrului Național de Sănătate Publică www.cnsp.md sau pagina Organizației Mondiale a Sănătății. \nAmintim că o fetiță de 7 ani, cu domiciliul în orașul Râșcani, s-a aflat cu părinții, în perioada sărbătorilor de iarna, în Odesa, Ucraina (una dintre cele mai afectate regiuni din Ucraina).  Copilul nu se afla la evidență medicală în locaitatea sa, nu frecventa nicio instituție de educație și nu a fost vaccinat contra rujeolei și altor boli infecțioase. Fetița s-a îmbolnăvit pe data de 31 ianuarie curent. Cinci zile mai târziu, când i-a stat și mai rău, mama a adus-o la un spital din Bălți, unde a fost internată în secția de boli contagioase și tratată. Copilul a fost deja externat și se simte bine.\nMinisterul Sănătății, Muncii și Protecției Sociale atenționează asupra situației epidemiologice din țările vecine. Părinții sunt îndrumați să-și vaccineze copiii, deoarece vaccinarea este singurul mijloc de protecție sigură contra rujeolei. De asemenea, medicii epidemiologi le recomandă părinților să evite locurile aglomerate și să se abțină de la călătorii cu copii nevaccinați, în special în țările afectate de focar."}