{"id":43398,"title":"Dodon îl felicită „din suflet” pe liderul de la Kremlin: Putin s-a dovedit a fi un mare prieten al Moldovei","content":"„Îl felicit din tot sufletul pe Vladimir Vladimirovici Putin cu victoria sigură la alegerile prezidențiale. Ca președinte al statului independent Republica Moldova, vreau să spun cu toată responsabilitatea: o Rusie puternică e necesară nu doar rușilor. Astăzi, Rusia în frunte cu Putin a devenit simbolul speranței pentru toate popoarele care militează pentru stabilitate în toate regiunile lumii, pentru o politică suverană internă și externă, pentru valori tradiționale”, a scris Dodon. \nȘeful statului a scris că Putin s-a dovedit a fi „un mare prieten al Republicii Moldova”.\n„Cu implicarea lui directă au fost încheiate înțelegeri importante între țările noastre: deschiderea pieței ruse pentru întreprinderile moldovenești, amnistierea migrațională”, a continuat Dodon.\nFostul lider socialist a subliniat că știe sigur că pentru Putin au votat majoritatea cetățenilor ruși care trăiesc în R. Moldova.\nPrecizăm că Putin a fost felicitat, deocamdată, doar de liderii din Kazahstan, Belarus, Venezuela, Bolivia și Cuba. Statele vestice nu s-au grăbit să-l felicite încă.\n"}