{"id":42997,"title":"Victima atacului din cartierul Sculeni din Capitală continuă să caute dreptate, la două luni după ce a fost jefuită","content":"„Era întuneric. N-am reușit să-i văd fața. El mi-a luat geanta, m-a târât pe asfalt până a reușit să-mi o smulgă și a fugit”, povestește Ana despre ceea ce i s-a întâmplat în acea seară de ianuarie.\nÎn urma atacului, femeia s-a ales cu multiple hematoame și bunuri furate în valoare de circa 700 de lei, la care se adaugă prejudiciul moral (Ana a fost diagnosticată cu sindromul de stres post-traumatic).\n„Înainte de a ieși din casă, primul lucru pe care îl verific este dacă am la mine balonul de gaz cu spray de piper”, spune Ana, care mărturisește că se deplasează doar cu taxi.\n„Eu ziua merg cu balonașul de gaz, iar seara circul doar cu taxi”. \nPentru ca alți locuitori să nu pățească la fel ca ea, Ana a scris cereri la Inspectoratul General de Poliție și Primărie și a depus o petiție online, adresată șefului IGP Alexandru Pînzari. Femeia a solicitat asigurarea iluminării perimetrului respectiv, patrularea regulată a acestuia de către angajații poliției sau carabinieri și instalarea camerelor de supraveghere video.\nLa aproape două luni de la data depunerii cererilor, există un singur răspuns formal, din partea Primăriei.\n„Î.M. „Lumteh” a executat lucrări de restabilire a iluminatului public de pe strada Mesager”, scria șeful adjunct al Direcţiei generale transport public și căi de comunicație, Vitalie Butucel, pe 13 februarie.\nÎnsă, după cum a putut constata reporterul AGORA, unul dintre stâlpii de iluminat instalați în acea zonă nu este funcțional, iar locul unde s-a produs atacul rămâne în continuare parțial întunecat pe timp de noapte:\nLocul unde s-a produs jaful, cu un stâlp de iluminat nefuncțional. 05.03.2018\nPe lângă această, nu există o patrulare regulată a zonei, susține Ana. În ceea ce ține de instalarea camerelor de supraveghere, ea spune că a primit un răspuns informal din partea autorităților municipale, conform cărora, în bugetul municipal nu sunt bani pentru acest lucru.\nAna spune că va continua să ia măsuri de protecție și să se deplaseze cu taxi, până când făptașul nu va fi identificat.\n„Infractorul e în liberate, iar eu am senzația că poliția nu face nimic pentru a-l prinde”, a spus ea.\nSursele din cadrul IGP contrazic afirmațiile femeii.\n„Noi nu am dat uitării cazul dat, el se cercetează, se iau măsuri corespunzătoare pentru descoperirea făptașului. Nu pot să vă spun ce anume s-a întreprins, dar cazul îl cunosc. Este vorba de o crimă gravă”, a spus șeful secției Investigarea Infracțiunilor, Vlad Ciobanu, contactat de reporterul AGORA.\nAna susține că nu prea are încredere în acțiunile polițiștilor, în special din cauza atitudinii acestora, manifestată în seara în care ea a fost jefuită.\nRaportând cazul la Inspectoratul de Poliție sect. Buiucani, femeia a auzuit următoarele replici din partea lucrătorilor de poliție: „Trebuia să-l zgârii pe față”, „Trebuia să-i mai dai o palmă”, „De ce umbli seara singură?”, etc.\n„Când eram învățată cum trebuia să procedez simțeam și mai multă nesiguranță în comunicare din partea persoanelor care se presupune că au rolul să mă apere. Simțeam că am fost blamată pentru incidentul ce mi s-a întâmplat”, mărturisește Ana.\nÎn legtărura cu ultimul caz, Ana a mai depus o cerere la MAI, solicitând să fie luate măsuri în vederea atenționării și instruirii angajaților. \nPurtătorul de cuvânt al MAI s-a arătat surprins de acest fapt, spunând că, înainte de a depune cererea respectivă, Ana avusese o întâlnire amiabilă cu angajații care au documentat cazul, în prezența șefului IGP, Alexandru Pânzari.\n„Domnul Pânzari, șeful IGP, a intervenit atunci. Doamna s-a dus la discuții la IGP. Au verificat echipa de polițiști care activa în acea seară, abuzuri nu s-au depistat. Uneori ai noștrii nu reacționează așa cum și-ar dori cetățenii să reacționeze, mai ales, femeile. Poate, uneori ei nu sunt atât de atenți la ceea ce spun. Doamna a fost foarte receptivă. A fost un dialog deschis, ea a plecat foarte mulțumită, după care deja ea a venit cu petiția asta și cu alte declarații”, a spus Alina Zbancă.\nPotrivit datelor Biroului Național de Statistică, jaful reprezintă unul dintre cele mai răspândite categorii de infracțiuni. În anul 2017, 748 de persoane au fost condamnate la închisoare pentru jafuri.\n"}