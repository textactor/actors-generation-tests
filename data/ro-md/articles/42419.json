{"id":42419,"title":"VIDEO. Silvia Radu în primele trei luni de activitate. Câți funcționari au fost „secerați” din funcții de către primarul general interimar","content":"Prima ședință condusă de Silvia Radu promitea a fi una pașnică. Mai ales că noul edil interimar și-a dorit o discuție de suflet cu colegii.\n„Aș ruga presasă părăsească sala pentru că aș vrea cinci minute de intimitate cu toți angajații care sunt astăzi la ședință”, a declarat Silvia Radu.\nCele cinci minute de intimitate s-au dovedit a fi de fapt liniștea dinaintea furtunii, întrucât edilul interimar nu a întârziat să-și impună prezența încă de la prima ședință operativă:\n „Este o situație degringoladă. Cine nu vrea să lucreze, pleacă acasă și lasă locul pentru cei ce vor să lucreze pentru interesele oamenilor”.\nCâteva minute mai târziu, primarul interimar al Capitalei a adresat și un mesaj direct pentru funcționarii de la Direcția Transport.\n  „Dacă nu vedeți soluții vă rog să lăsați pe alții să o facă și vă aștept cu demisia”, a declarat Silvia Radu.\nDupă alte  câteva ședințe, primarul general interimar a semnat dispoziții de retragere din funcție a șefului Direcției generale transport public și căi de comunicație, Oleg Poiată și, respectiv, a șefului Direcției educație, tineret și sport, Alexandru Fleaș. Mai mult, Silvia Radu l-a dar afară pe Oleg Poiată din sala de ședințe:\n „Domnule Poiată, dacă nu înțelegeți, am să vă dau afară de aici. Nu am nevoie să-mi dați explicații, am nevoie să lucrez la ședința operativă, de aceea, vă rog frumos să vă sculați și să ieșiți. Nu mai am nevoie. Eu sunt șeful dvs, și dvs trebuie să ascultați și să respectați disciplina impusă la această ședință”.\nDe asemenea, Silvia Radu, a dus o evidență în urma căreia a concluzionat că majoritatea funcționarilor de la Primărie ajung cu întârziere la locul de muncă. Edilul le-a spus franc subalternilor săi că nu  va tolera o asemenea atitudine.\n „Faptul că oamenii vin la lucru la ora 10 și 11 este absolut inadmisibil. Asta înseamnă că ei sau nu au de lucru, sau nu-și fac lucrul, sau degeaba vin și primesc salariul”, susține Radu.\nUlterior, primarul general interimar a cerut demisia șefului Direcției Locativ-comunale, Petru Gontea:\n„Am convenit împreună că trebuie să avem o persoană nouă în fruntea Direcției locativ-comunale. Începând de astăzi vom restructura această direcție”.\n Pe 31 ianuarie, Primăria anunța că au fost eliberaţi din funcţie şeful ÎM Reţelele electrice de iluminare „Lumteh”, Nicolae Vereşco, precum şi şeful ÎM Regia de exploatare a drumurilor şi podurilor „Exdrupo”, Ştefan Racu.\nLa începutul lunii februarie Silvia Radu a dispus efectuarea anchetei de serviciu privind activitatea economico-financiară a Direcţiei Sănătății. De asemenea, aceasta i-a cerut șefului de la sănătate, Mihai Moldovanu să-și dea demisia.\n„Domnule Moldovanu ar fi un gest de bărbăție și onoare să-mi prezentați astăzi cererea de demisie”, a declarat Silvia Radu.\nÎn această săptămână, primarul general interimar a solicitat șefului Parcului Urban de Autobuze, Iacob Capcelea să renunțe la funcție:\n„Astăzi vreau să-i cer demisia domnului Capcelea, directorului acestei întreprinderi. Vă rog frumos să depuneți cererea de demisie, în caz contrat vor fi nevoită să vă demit personal”.\nDe asemenea, din funcții au plecat Tudor Manev, șeful Regiei Autosalubritate, și Eliferie Haruța, șeful Direcției Municipale Spații verzi.\nSilvia Radu a fost numită în calitate de primar general interimar al municipiului Chișinău pe 6 noiembrie 2017. Timp de şapte ani a ocupat funcţia de director al companiei Gas Natural Fenosa. Ulterior,  a candidat la prezidenţialele din 2016 din postura de candidat independent, luând 0.37% din voturi."}