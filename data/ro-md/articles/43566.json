{"id":43566,"title":"VIDEO. Un bărbat s-a aruncat de la balconul Parlamentului Olandez chiar în timpul dezbaterilor","content":"Bărbatul, care a supravieţuit incidentului conform rapoartelor, a fost identificat drept un activist care susţinea legalizarea marijuanei, informează presa locală.\nMartorii oculari spun că bărbatul părea agitat înainte să lege ceva de una dintre bare pentru ca apoi să sară de la o înălţime de câţiva metri într-o aparentă tentativă de sinucidere.\nPoliţia a spus că bărbatul în vârstă de 65 de ani a fost tratat pentru rănile suferite, deşi încă nu este clar cât de grave sunt.\nZiarul olandez De Telegraaf a informat că bărbatul se postase în faţa Parlamentului de la Haga pentru câteva săptămâni pentru a susţine legalizarea haşişului şi a marijuanei.\nCannabisul este, teoretic, ilegal în Olanda dar poliţia nu sancţionează posesia sau vânzarea unor cantităţi mici.\nImaginile postate pe reţelele sociale arată cum bărbatul primeşte primul ajutor pe o bancă din clădire şi cum este apoi transportat pe o targă."}