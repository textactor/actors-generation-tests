{"id":43483,"title":"Lucrarea lui Stephen Hawking, revizuită cu 10 zile înainte de moartea savantului, poate ajuta la descoperirea universurilor paralele","content":"Este vorba de un studiu matematic menit să dovedească corectitudinea teoriei „multiversului” („multiverse”, în engleză), care postulează existența altor universuri decât a acestuia în care ne aflăm.\nLucrarea a fost numită „A Smooth Exit from Eternal Inflation”, iar apariția acesteia este înregistrată pe site-ul oficial al Universității Cornell din Statele Unite, cu ultima revizuire făcută pe 4 martie, cu 10 zile înainte de moartea lui Stephen Hawking. Potrivit ziarului britanic The Times, studiul urmează a fi publicat într-o revistă prestigioasă după ce procesul de revizuire va fi încheiat.\nConținutul lucrării oferă temeiuri matematice pentru un posibil experiment în spațiul cosmic menit să dovedească existența altor universuri.\nPartea teoretică a studiului postulează că probele cu privire la „multiversul” ar trebui să fie obținute după măsurarea radiației de fond care datează de la începutul lumii. Măsurarea poate fi făcută în adâncimea spațiului cosmic și necesită utilizarea unei nave echipate cu senzorii speciali.  \n„Scopul studiului este cel de a transpune ideea multiversului într-un cadru științific și testabil”, a spus profesorul în fizică și coautorul studiului, Thomas Hertog.\nProfesorul, care activează în cadrul Universității KU Leuven din Belgia, i-a povestit ziariștilor The Times că el s-a întâlnit cu Hawking în persoană înainte de a trimite studiul pentru înregistrare.\nPotrivit ziarului britanic, dacă vor fi găsite probe cu privire la existența altor universuri, autorii lucrării ar putea fi nominalizați la Premiul Nobel. Totodată, Hawking nu ar fi eligibil pentru că Premiul nu poate fi acordat post-mortem."}