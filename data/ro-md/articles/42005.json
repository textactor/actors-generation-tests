{"id":42005,"title":"Și din nou muzică la CMC: Ședință întreruptă pentru că o propunere a lui Ceban nu a fost susținută","content":"Proiectul privind organizarea licitației de procurare a autobuzelor a fost aprobat ca bază de către consilieri. La fel a fost aprobată și componența nominală a comisiei care se va ocupa de elaborarea caietului de sarcini. \nUlterior, socialistul Ion Ceban a venit cu propunerea ca în proiect să fie inclusă și opțiunea de asamblarea autobuzelor în Chișinău.\n„Am putea să și asamblăm autobuze la Chisinău. Asta ar însemna autobuze mai ieftine, locuri de muncă, stații de deservire. Aș propune să includem în proiect și acest lucru: procurarea și asamblarea a 50 de autobuze”, a declarat Ceban. \nAcest lucru nu a fost însă susținut de consilierii din alte fracțiuni. \n„Faptul că se adaugă un element nou schimbă esențial proiectul și se îngustează numărul companiilor care pot participa la licitație. De aceea, noi nu putem susține”, a declarat consilierul din partea PPEM Veaceslav Bulat. \nÎn context, socialistul a declarat că dacă propunerea nu va fi susținută fracțiunea va părăsi ședința, fapt care s-a și întâmplat. Amendamanetul a fost susținut doar de 20 de consilieri, fiind necesare cel puțin 26 de voturi. \nProiectul prevede cumpărarea a 50 de autobuze cu achitarea în tranșe. La prima etapă în bugetul pentru acest an sunt prevăzute 30 de milioane de lei. Cealaltă parte de bani ar urma să fie achitată pe parcursul următorilor șase ani. "}