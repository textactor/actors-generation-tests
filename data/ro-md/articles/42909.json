{"id":42909,"title":"„Nu dăm mită”. Un local din Chișinău, fondat de americani, suspectează Pretura Centru de tratament diferențiat","content":"„Localul activează în conformitate cu toată documentația și permisiunile menționate în „Regulamentul de desfășurare a activității de comerț în municipiul Chișinău” Secțiunea VI Paragraful 5 și consideră refuzul de a extinde autorizația precedentă ca fiind în cel mai bun caz o interpretare subiectivă a legii și în cel mai rau caz o încercare deliberată pentru extorcare de mită. Din acest motiv, Smokehouse se va închide la 22:00 începând cu 5 martie 2018, în conformitate cu noua autorizație”, se arată în comunicat.\n„Smokehouse și proprietarii săi au depășit numeroase situații controversate și a sesizat de nenumărate ori opinia publică despre situații de corupție, birocrație excesivă și dificultăți pe care le întâmpină micii antreprenori și investitorii străini.\nÎn cei 3 ani din momentul înregistrării, compania Smoke House SRL, a luptat de nenumărate ori doar pentru a lansa și opera o afacere cinstită, care plătește la timp toate taxele și refuză să plătească mită”, spune administrația.\n„Cea mai recentă amenințare în activitatea companiei a parvenit din partea Pretorului Sectorului Centru Chișinău, dl. Pavel Rusu care a refuzat să extindă autorizația în baza căreia Smokehouse a activat timp de 2 ani, impunând localul să se conformeze unui nou orar de activitate - până la 22:00.\nLa moment Smokehouse activează până la 24:00 în zilele de luni până joi și până la 02:00 vineri și sâmbăta. Modificarea orarului va duce la pierderi semnificative în afacere (40%+), iar faptul că localul nu va avea autorizație să activeze în aceste ore va rezulta în reduceri de personal și va pune la bătaie viabilitatea afacerii în general.\nEchipa Smokehouse este de părerea că procesul prin care autorizația nu a fost extinsă nu a fost unul clar, transparent și cu bune intenții, fapt confirmat prin cronologia evenimentelor care au dus la crearea situației date”, se mai arată în comunicatul Smokehouse.\n● 17 ianuarie, 2018 - Echipa Smokehouse a aplicat pentru reînnoirea autorizației. Nu a fost oferită nici o recipisă care să confirme primirea documentelor astfel încât din punct de vedere legal nu a fost clar dacă dosarul de aplicare a fost acceptat.\n● 22 ianuarie, 2018 - Echipa Smokehouse a mers la întrevedere cu dl Pretor Pavel Rusu pentru a stabili la ce etapă se află dosarul și a clarifica întrebările apărute. Dl. Pretor a enunțat îngrijorarea sa cu privire la vecini și a fost de acord să delege un membru al echipei sale pentru a confirma semnăturile colectate de către Smokehouse din partea vecinilor (în conformitate cu cerința de a activa după ora 23. 00 din „Regulamentul de desfășurare a activității de comerț în municipiul Chișinău” Secțiunea VI Paragraful 5);\n● 24 ianuarie, 2018 - Reprezentantul Preturii, dl. Sergiu Adrian vine la Smokehouse și imediat invocă motivul plângerii vecinilor din blocul de peste drum. El afirmă că aceștia nu sunt mulțumiți de activitatea Smokehouse dar nu prezintă nici o dovadă confirmativă. În continuare dumnealui a precizat că va refuza autorizația dar că „doar el și sectorul de poliție va verifica activitatea localului”, deci localul poate activa în continuare atâta timp cât nu vor interveni nici unul din ei. În timpul discuției, dumnealui a sugerat că va fi ”binevoitor” la acest capitol;\n● Între 24 ianuarie și 1 februarie 2018 - dl. Sergiu Adrian, întâlnindu-se pe stradă cu proprietarul Smokehouse, Vlad Shuleansky, reiterează intenția sa de a refuza autorizația localului dar continuă să ofere posibilitatea de a activa „fără ca el să ne observe”;\n● 12 februarie 2018 - După un timp îndelungat în care în nenumărate apeluri telefonice nu a primit nici un răspuns, echipa Smokehouse a mers din nou la audiere cu dl Pretor Pavel Rusu. Acesta a indicat că încă analizează cazul în baza semnăturii vecinilor. În timpul discuției dumnealui face referire la cele 2 plângeri care au fost în cei 2 ani de activitate a Smokehouse, una anonimă și una ce viza huligani suporteri ai echipei de fotbal Irlandeze, care au venit la local în stare de ebrietate. Ulterior s-a aflat că aceștia nu au consumat la Smokehouse. Nici o altă plângere nu a fost înregistrată;\n● 22 februarie, 2018 - 30 de zile au trecut de la prima întrunire cu Pretorul (35 zile din data aplicării). Nici un rezultat. Smokehouse e în așteptare și continuă să activeze în timp ce dosarul se procesează. Multiplele apeluri telefonice nu au adus nici un răspuns;\n● 27 februarie, 2018 - După multiple presiuni, un angajat al Preturii oferă o copie a documentului, care susține că a fost expediată prin poștă la 1 Februarie, refuzând extinderea autorizației. Pretura oferă ca explicație faptul că documentul a fost expediat pe adresa greșită cu 12 zile înainte ca Smokehouse să meargă a doua oară la audiere la pretor. Documentul oferit nu citează anumite legi sau motive pentru care autorizația este suspendată și face referință la plângeri din partea vecinilor, fără dovezi. Documentul a fost emis de către Vicepretorul Eugenia Graur;\n● 1 martie, 2018 - Smokehouse este obligat să își perfecteze documente noi și pierde dreptul de a activa dupa ora 22:00 de îndată ce acestea sunt acceptate și printate.\n„În opinia Smokehouse, situația reprezintă un caz clasic de interpretare subiectivă a legii pentru a forța o afacere să purceadă la nerespectarea acesteia și creează o oportunitate perfectă pentru taxe extra-judiciare (a se citi: mită). Acest lucru este confirmat prin declarațiile dlui Sergiu Adrian și refuzul Pretorului de a oferi motive specifice pentru a nu extinde autorizația dată”, mai spun reprezentanții localului.\n„Smokehouse evaluează opțiunea de a face apel la decizia Preturii dar se va conforma legii de îndată ce noua autorizație va intra în vigoare (cel mai mult probabil începând cu 5 Martie 2018). Această situație va afecta substanțial operațiunile afacerii și va plasa Smokehouse în dezavantaj competitiv în comparație cu multe alte localuri din zone rezidențiale din centrul orașului care activează în orele târzii. Smokehouse este un contribuabil major la bugetul țării prin taxe (aproximativ 2,000,000 lei plătite în 2017) și prin locurile de muncă pe care le creează. Dacă localul va fi obligat să se închidă la 22:00, personalul va fi limitat, venitul și taxele plătite vor scădea și existența propriu-zisă a afacerii va fi pusă la bătaie”, adaugă aceștia.\nContactați de AGORA, cei de la Pretura sectorului Centru ne-au comunicat că vor reveni cu un apel. Vom publica poziția pretorului de îndată ce o vom obține.\nSmoke House SRL a fost fondat în iulie 2014 de 3 prieteni, David Smith, Vlad Shuleansky, și Matt Stahlman și a fost deschis în iunie 2015 după, spun ei, aproape un an de lupte cu autoritățile în acest proces.\nProprietarii spun că încă din momentul apariției aceste idei, compania a mers pe principiul activității transparente, fără a oferi mită și care achită taxe și vine cu sugestii privind reformele necesare pentru a îmbunătăți mediul de afaceri din Moldova: „Fiind o afacere care nu oferă mită nu înseamnă că Smokehouse va tolera hărțuire sau se va conforma unor reguli care nu se aplică altor afaceri din țară și consideră că doar vociferând și apărându-și propriile principii poate lupta cu o cultură a birocraților dominanți care se folosesc de poziția pe care o dețin doar pentru a se îmbogăți pe sine însuși”."}