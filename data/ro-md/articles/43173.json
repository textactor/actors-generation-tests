{"id":43173,"title":"Nu trebuie venerată doar o dată pe an! Spectacolul-recital dedicat limbii române la Teatrul Satiricus","content":"Recitalul de poezie românească „Sunt sufletul în sufletul neamului. Limba română este Patria mea”, încearcă să reunească, ca într-un singur glas, cele mai răsunătoare voci ale literaturii române, de la Grigore Ureche, Dosoftei şi Miron Costin, Vasile Alecsandri şi Mihai Eminescu, George Coşbuc şi Octavian Goga, Tudor Arghezi şi Lucian Blaga, Nichita Stănescu, Marin Sorescu şi Ioan Alexandru, până la Ana Blandiana, Adrian Păunescu şi Mircea Dinescu.\nEvocând faptele de glorie ale înaintaşilor sau nenumăratele frumuseţi ale ţării, exprimând sentimentele care animă în lupta şi credinţa spre mai bine, creaţiile poeţilor noştri au cultivat patriotismul sub forma dragostei de pământul natal, a sacrificiului pentru patrie şi popor, a atitudinii civice responsabile a poetului, a artistului, a omului în general.\n Poezia patriotică constituie, în etapele ei succesive, adevărate capitole din istoria noastră politică, socială şi culturală. În ea se răsfrâng curentele de simţire şi de idei ale epocilor în care a fost plămădită.\nEa este „cronica vie” a evoluţiei noastre istorice, în care înfăptuirea Marii Uniri de la Alba Iulia din 1918 ocupă, fără îndoială, un loc dintre cele mai importante.\nScenariul: EMIL BOROGHINĂRegia artistică și ilustrația muzicală: ALINA HIRISTEAVideo: CRISTIAN NEGOESCU\nAccesul la eveniment este gratuit, intrarea fiind posibilă în baza unei programări prealabile la numerele de telefon 069 482 271, 022 20 28 90.\n"}