{"id":42697,"title":"La Chișinău a fost inaugurată Asociația Investitorilor din România. Ce reprezintă platforma și cine face partea din ea","content":"Pavel Filip a remarcat nivelul avansat de cooperare dintre cele două state pe dimensiunea economică și importanța valorificării în continuare a potențialului existent. Premierul a menționat că lansarea AIR va asigura un dialog permanent cu investitorii și va contribui la soluționarea promptă și eficientă a problemelor mediului de afaceri.\n„Anul curent ne propunem să dezvoltăm conceptele respective, pentru că suntem conștienți că dezvoltarea domeniilor sociale ține de capacitatea financiară a statului”, a declarat prim-ministrul Filip. Premierul moldovean a îndemnat membrii AIR să participe activ la lucrările Consiliului Economic, pe platforma căruia sunt discutate și puse în aplicare reforme importante pentru dezvoltarea  comunității de business.\nLa rândul său, premierul Viorica Dăncilă a reiterat determinarea fermă a României de a-și consolida prezența pe piața din Republica Moldova, subliniind că lansarea AIR transmite un semnal de încredere investitorilor din România și UE față de mediul de afaceri din țara noastră. „Vă încurajez să realizați cât mai multe contacte între reprezentanții mediilor de afaceri, menite sa identifice noi oportunități de diversificare a prezenței investițiilor românești”, a spus Viorica Dăncilă.\nAsociația Investitorilor din România reunește 14 companii care activează în Republica Moldova în domenii, precum construcțiile, comerțul, logistica, sectoarele financiar-bancar și farmaceutic. Investițiile totale ale companiilor membre AIR în Republica Moldova se cifrează la aproximativ 76 milioane de euro."}