{"id":42826,"title":"Eugen Tomac: 64 dintre actualii deputați de la Chișinău au cetățenia României","content":"„O să vă dau informații în premieră. Cunosc motivele pentru care politicienii de la Chișinău una spun și alta fac, în sensul că au respins propunerea de a avea o ședință solemnă comună. Din rațiuni politice s-a întâmplat acest lucru, considerându-se că în R. Moldova au loc alegeri anul acesta, iar un asemenea gest patriotic pe unii i-ar putea afecta. Acesta este motivul pentru care cei din PD n-au vrut să se afișeze cu un asemenea mesaj în an electoral\", a declarat Tomac în cadrul unei emisiuni de la TV 10.\nAcesta a mai adăugat că sunt ipocriți mai ales deputații care dețin cetățenia României. „Ceea ce mi se pare ipocrit este următorul lucru: 64 de parlamentari de la Chișinău dețin și cetățenia română. 64 din 101 sunt cetățeni ai României, deci mai mult de jumătate +1 sunt cetățeni ai României. Dacă acești oameni ar fi cinstiți cu ei și ar vota la fel ca atunci când au depus jurământul, atunci n-ar fi existat nici o problemă\", a mai adăugat reprezentantul partidului condus de fostul președinte al României, Traian Băsescu.\nAmintim că propunerea premierului României, Viorica Dăncilă, de a organiza o ședință comună a legislativelor R. Moldova și României nu a fost susținută de autoritățile de la Chișinău.\n"}