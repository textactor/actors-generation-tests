{"id":43240,"title":"Comuniștii vor eliminarea detectoarelor, aparatelor de bruiere și a camerelor video de la BAC, pentru a scăpa elevii de „stresul psihologic enorm”","content":"Proiectul de lege prevede completarea Codului Educației cu alineatul „Se interzice echiparea centrelor de bacalaureat cu aparate de bruiere/depistare a legăturii telefonice, camere video, precum şi utilizarea detectoarelor de metale”.\n„Începând cu 2014, Metodologia de organizare şi desfăşurare a examenului de bacalaureat prevede că fiecare elev este obligat înaintea fiecărui examen să semneze o declarație prin care dă acordul pentru verificarea cu detectorul de metal înainte, în timpul sau la finele probei de examen. Considerăm că astfel de abordare reprezintă un model de atitudine discriminatorie față de tinerii absolvenți”, spun autorii proiectului de lege.\n„Justificarea Ministerului Educației precum că instalarea camerelor video, utilizarea detectoarelor de metale şi a altor aparataje tehnice este unica metodă eficientă împotriva copiatului este una superficială şi neîntemeiată. Ar fi indicat ca, înainte de examen, candidații semnează o declarație de proprie răspundere prin care se obligă să nu dețină asupra lor materiale interzise, ce i-ar favoriza în rezolvarea subiectelor. Totodată, această declarație de proprie răspundere prevede clar că nerespectarea acestor dispoziții are drept consecință eliminarea din examen a candidatului. Pentru a controla executarea acestor prevederi, asumate conştient de către fiecare elev, în săli se află asistenții. Astfel, utilizarea unor camere de supraveghere şi detectoarelor de metale nu este altceva decât o afişare din start a atitudinii de neîncredere din partea Ministerului față de elevi şi o încălcare a demnității tinerilor”, consideră deputații PCRM.\nSupravegherea video la examenele de bacalaureat a fost introdusă în anul 2013, când Ministerul Educației era condus de Maia Sandu."}