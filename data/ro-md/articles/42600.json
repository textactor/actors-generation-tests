{"id":42600,"title":"Reguli noi pentru bănci: BNM schimbă modul de raportare a informației ce vizează fondurile proprii","content":"Proiectul hotărârii instituie cerințe cu privire la formatul și modul de raportare a informației aferente fondurilor proprii ale băncilor, ratelor de capital, precum și a celei aferente riscurilor de piață, de credit, operațional, de decontare/livrare, necesară pentru determinarea cuantumului total al expunerii la risc pentru calcularea ratelor capitalului (suficiența capitalului).\nÎn document au fost incluse rapoartele care au la bază actele normative elaborate la prima etapă de transpunere a cadrului european. Pentru fiecare raport este stabilit un format care urmează a fi respectat, precum și modul de completare a acestuia, cu referințe la puncte concrete din regulamentele care stau la baza raportului. Aceste precizări vor oferi băncilor o mai buna înțelegere a informației care urmează a fi inclusă în raport.\nOdată cu intrarea în vigoare a instrucțiunii vor fi efectuate modificările de rigoare în alte acte aferente raportării, pentru abrogarea rapoartelor care vor dubla informațiile din rapoartele COREP (Raportul privind calculul capitalului normativ total și Raportul privind evaluarea suficienței capitalului ponderat la risc).\nBNM susține că aprobarea proiectului hotărârii va contribui la obținerea unei informații pe deplin armonizate cu noile reglementări aferente fondurilor proprii ale băncilor. Acest fapt care va asigura o analiză complexă a fondurilor proprii, inclusiv în contextul riscurilor asumate de bancă în cadrul procesului de supraveghere."}