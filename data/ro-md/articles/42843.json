{"id":42843,"title":"Mold-street: Mega-proiectul de reparație a drumurilor, anunțat de Plahotniuc, este o banală alocare de bani prevăzută în Bugetul de stat","content":"Potrivit lui, se vor reconstrui drumuri în fiecare sat, indiferent de culoarea politică pe care o are primarul din localitate. „În cadrul ședinței [PDM - nota autorului], am analizat care este cea mai eficientă cale pentru a susține Guvernul, astfel încât acest amplu proiect național să aibă toate resursele necesare pentru a fi realizat. Scopul nostru final este să oferim un nou potențial de creștere Republicii Moldova: drumurile bune vor permite modernizarea satelor\", declara marţi, 27 februarie, liderul democraților.\nPeste două zile, în cadrul unei întruniri organizate special pentru a dezbate inițiativa respectivă, Guvernul a prezentat primarilor și președinților de raioane porțiunile de drum care urmează a fi reparate în acest an.\n„Vom aloca resursele necesare construcției și reparației a peste 1200 de kilometri de drumuri din zonele rurale. Avem această ambiție de a încheia acest an lăsând în urmă cea mai mare rețea de drumuri rurale construite până acum în Republica Moldova”, adeclarat în cadrul reuniunii premierul Pavel Filip.\nLa rândul său, ministrul Economiei și Infrastructurii Chiril Gaburici a reiterat că infrastructura drumurilor este una dintre cele șapte priorități ale instituţiei pentru anul 2018, iar acesta este un prim pas.\nProgramul „Drumuri bune pentru Moldova” prevede reabilitarea a circa 1.200 kilometri de drumuri, care vor cuprinde aproape 1.200 de localități. Suma totală a investițiilor va fi circa 1,6 miliarde de lei. Banii vor fi alocați din Fondul Rutier - 500 de milioane de lei, și din Bugetul de Stat - 1.100 de milioane de lei.\nPotrivit Ministerului Economiei, programul „Drumuri bune pentru Moldova” prevede organizarea unei singure proceduri de licitație pentru fiecare raion, care va cuprinde toate sectoare de drum din unitatea administrativ-teritorială și toate sursele de finanțare. Semnarea contractelor și lansarea lucrărilor sunt preconizate pentru luna mai a acestui an.\nMega-proiectul anunțat de Plahotniuc este însă o banală alocare de bani prevăzută deja în Bugetul de stat pentru 2018, despre care a anunţat anterior chiar ministrul Gaburici, notează mold-street.com.\nAstfel, în raportul prezentat o săptămână în urmă în Parlament cu prilejul moţiunii de cenzură înaintate de socialişti, Gaburici susţinea că pentru întreținerea și reparația drumurilor publice, conform prevederilor Legii bugetului de Stat pe anul 2018, „în acest an, pentru întreținerea și reparația drumurilor publice naționale în Fondul Rutier, sunt preconizate mijloace în sumă de 972,4 milioane lei”.\n„Pentru anul 2018 în general se planifică lucrări de îmbunătățire a drumurilor publice din intravilanul a circa 340 localități, iar acestea vor fi executate din mijloacele Fondului Rutier și prevăd reparația a circa 280 kilometri, în sumă de 500 milioane lei. Iar suma rămasă - 472,4 milioane lei - va fi utilizată pentru întreținerea (de rutină, periodică, pe timp de iarnă, asigurarea securității circulației rutiere etc.) drumurilor naționale cu o lungime de circa 5.900 km.\nTotodată, pentru îmbunătățirea drumurilor publice locale se planifică alocarea din bugetul de Stat a circa 1.105 milioane lei, mijloace necesare pentru reparația a circa 890 km de drumuri locale, comunale și străzi, care vor îmbunătăți accesul în circa 830 localități ale țării\", a declarat Gaburici în Parlament.\n"}