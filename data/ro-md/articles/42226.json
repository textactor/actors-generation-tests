{"id":42226,"title":"Municipiul București va dona orașului Chișinău două autobuze și va susține reparația unui liceu. Ce alte proiecte vor fi sprijinite de capitala României","content":"„ În anii trecuți au fost semnate protocoale care nu au fost puse în practică, anul acesta am semnat un program concret de colaborare între cele două primării care se va desfășura pe trei domenii: cultură, educație și sănătate”, a declarat Gabriela Firea.\n Primarul de București a precizat că municipiul Chișinău va fi sprijinit în sensul înființării unei linii de transport în comun, culturale. Consilierii municipali de București urmează să voteze la următoarea ședință donația a două autobuze urbane.\n„În ceea ce privește colaborarea culturală ne referim și la un program de cooperare între Biblioteca Metropolitană de la București și Biblioteca Municipală de la Chișinău. În urma acestui proiect, vom face o donație de carte pentru municipiul Chișinău”, a spus primarul de București.\nGabriela Firea a mai adăugat că începând din 2018, anual în ambele oraşe va fi organizat proiectul bilateral „Săptămâna teatrelor bucureştene la Chişinău şi Săptămâna teatrelor din Chişinău la Bucureşti”. Proiectul prevede că în ambele oraşe, timp de o săptămână, vor fi prezentate spectacole ale teatrelor din oraşul partener. \n„În cee ace privește domeniul educației, primăria municipiului București va oferi o serie de tabere pentru copiii olimpici din Chișinău care vor fi desemnați de Direcția Educația de la Chișinău. Ne dorim să-i încurajăm, să stimulăm toți elevii de la Chișinău, răsplătindu-i cu tabere la mare și la  munte”, a spus Gabriela Firea.\nÎn domeniul ocrotirii sănătăţii, Primăria municipiului Bucureşti va acorda sprijin logistic şi material pentru efectuarea lucrărilor de renovare a Maternităţii nr. 1 din Chişinău. Concomitent, pentru medicii rezidenţi şi specialiştii din Chişinău va fi lansat  un program de instruire în spitalele administrate de Primăria municipiului Bucureşti, iar pentru managerii instituţiilor medicale din Chişinău vor fi organizate stagii de perfecţionare de către administraţia spitalelor şi serviciilor medicale Bucureşti.\n La rândul său, primarul general interimar Silvia Radu a spus că își dorește ca relațiile dintre Chișinău și București să fie mai strânse, și a îndemnat investitorii de peste Prut să vină în țara noastră cu proiecte.\n „Din păcate, anterior, relațiile dintre Primăria Chișinău și Primăria București nu au fost la nivelul relațiilor dintre Guvernele României și a Moldovei. Astăzi noi deschidem o filă nouă și facem un pas înainte în consolidarea unei colaborări fructuoase”, a concluzionat Silvia Radu. "}