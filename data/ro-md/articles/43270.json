{"id":43270,"title":"Rusia anunță expulzarea mai multor oficiali britanici","content":"Serghei Lavrov, ministrul rus de Externe, a declarat că expulzarea diplomaților britanici va avea loc „cu certitudine”. Întrebat când și dacă Rusia va expulza diplomați britanici, Serghei Lavrov a răspuns: „Absolut. În curând. Vă promit că asta se va întâmpla”. El a mai adăugat și că acuzațiile aduse de oficialii britanici sunt „absolut sfidătoare”. \nLavrov a susținut și că modul în care Marea Britanie a abordat cazul otrăvirii lui Serghei Skripal este parțial influențat de problemele Brexitului.\n23 de diplomați ruși au la dispoziție o săptămână pentru a părăsi Marea Britanie. Ei au fost identificați ca agenți nedeclarați ai serviciilor secrete ruse, a declarat premierul britanic, Theresa May. Este una dintre cele mai dure măsuri anunțate după otrăvirea fostului agent Serghei Skripal."}