{"id":42557,"title":"Primarii, nemulțumiți de salarii. Pavel Filip: „Dacă îmi spune cineva de unde să luăm bani, mă închin în fața lui”","content":"„Un funcționar public primește 2600, 2200 de lei. Se referă și la juriști, și la alți specialiști. Maximumul care poate fi atins cu grade și categorii este de 3800 de lei. Mai mult nu poate primi nimeni până la pensie. Angajați care nu sunt funcționari publici primesc 1880 lei. Este o situație complicată pentru că noi tindem să asigurăm profesionalismul, acest lucru poate fi asigurat numai cu specialiști care lucrează ani la rând. Cu așa salarii oamenii nu se țin mult la lucru. Maxim un an sau doi. Cu așa salarii este imposibil să ai un jurist bun. Ei vor minimum 6000 de lei”, a declarat primarul orașului Cimișlia.\nPremierul Pavel Filip susține că știe despre problemele financiare cu care se confruntă funcționarii publici din toate domeniile. Totuși, șeful Executivului recunoaște că deocamdată este greu să fie identificate soluții concrete pentru rezolvarea problemei.\n„Din prima zi am cunoscut această problemă. Doar că nu știu cum poate fi rezolvată peste noapte. Problemele trebuie examinate în complexitate. Salariile înseamnă bani în buget. Banii de unde să-i luăm? E o problemă cu care se confruntă toți. Toți spun că salariile sunt mici. Noi înțelegem că nivelul de plăți este jos, dar trebuie să găsim care este sursa de finanțare”, a declarat Pavel Filip.\nDe asemenea, Ministrul Finanțelor, Octavian Armașu a precizat că în prezent sunt evaluate locurile de muncă din toate domeniile.\n„Vă rog să ne înarmăm cu răbdare. Avem resurse limitate, dar vrem să ne mișcăm mai repede. Facem acum evaluarea locurilor de muncă în diverse domenii. Vrem să construim o grilă echitabilă pentru toți angajații din sectorul public. Paralel, elaborăm legea nouă a salarizării. În felul acesta vom încerca să găsim o soluție per ansamblu pentru tot sistemul bugetar. Suntem încă la etapa când avem prea puține făcute pentru a începe discutiile”, a declarat Armașu."}