{"id":42740,"title":"Rise: Offshor energetic din Tiraspol, alimentat cu milioane de dolari din facturile plătite de moldoveni","content":"Pe teritoriul Republicii Moldova din dreapta Nistrului se produce doar circa 20% din necesarul total de curent electric al țării. Respectiv, la începutul fiecărui an, companiile de distribuție organizează licitații pentru a suplini restul necesarului de energie. Licitațiile au loc cu „implicarea activă a Ministerului Economiei”, iar lumina este achiziționată sub paravanul Energocom SA, companie de stat care intermediază livrările. Detalii, AICI\nÎn ultimii ani, lupta pentru contractul de asigurare cu energie electrică a Moldovei s-a dat, de regulă, între doi jucători regionali: Centrala Termoelectrică Moldovenească (CTM) din regiunea transnistreană, cunoscută mai mult ca Centrala de la Cuciurgan, şi un reprezentant al grupului ucrainean DTEK. Detalii, AICI\nCentrala de pe malul Lacului Cuciurgan este deținută de gigantul Inter RAO UES, controlat de statul rus, iar grupul DTEKface parte din imperiul de afaceri al miliardarului ucrainean Rinat Akhmetov.\nÎn primăvara lui 2014, Ministerul Economiei anunţa că, în perioada 1 aprilie 2014 - 1 aprilie 2015, Republica Moldova va cumpăra energie electrică și de la DTEK Vostokenergo, și de la Centrala de la Cuciurgan.\nÎnsă în toamna aceluiași an, odată cu criza din Estul Ucrainei care a degenerat într-un conflict armat, DTEK a sistat complet livrarea energiei în Republica Moldova. Respectiv, obligațiile contractuale ale DTEK au fost preluate de Centrala de la Cuciurgan. Detalii, AICI\nAnume în acest moment în schemă a apărut un intermediar - compania EnergoKapital din Tiraspol. Mutarea s-a făcut cu girul Centralei de la Cuciurgan, care i-a delegat acestei firme dreptul de a fi unic furnizor al energiei pe care o produce. Astfel, în lanțul procesului de asigurare a Republicii Moldova cu energie electrică s-a mai adăugat o verigă.\n"}