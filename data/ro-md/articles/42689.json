{"id":42689,"title":"1200 de km de drumuri vor fi construite sau reparate în sate. Plahotniuc: Vor beneficia toate localitățile, indiferent de culoarea politică a primarilor","content":"Preşedintele PDM, Vlad Plahotniuc, a declarat în cadrul briefingului de presă de după şedinţa formațiunii că proiectul respectiv este mai mult decât o simplă iniţiativă legislativă - el este o promisiune pe care partidul de guvernământ a făcut-o cetăţenilor. ”Este cel mai ambiţios şi cel mai mare proiect de îmbunătăţire a infrastructurii ţării de la Independenţă până în present, fiind și unul foarte complicat, care necesită o implicare politică serioasă în susţinerea sa”, a afirmat Vlad Plahotniuc, care a dat asigurări că Partidul Democrat şi Coaliţia de Guvernare au capacitatea si determinarea să ducă proiectul la un bun sfârşit.\nLiderul democrat a mai punctat că proiectul dat reprezintă doar începutul, deoarece urmează să fie extins pentru anii următori, pentru a lărgi şi mai mult reţeaua de drumuri bune din satele Moldovei. ”Anul acesta vom face drumuri în fiecare localitate, iar anul viitor programul se va extinde la drumurile dintre raioane. Scopul nostru final este să oferim un nou potenţial de creştere Republicii Moldova. Drumurile bune vor permite modernizarea satelor”, a declarat Vlad Plahotniuc.\nÎn acelaşi timp, liderul PDM a ţinut să evidenţieze că vor fi făcute drumuri în fiecare sat, indiferent de culoarea politică pe care primarul din localitate o are, ”fiindcă guvernarea actuală lucrează pentru toţi cetăţenii, indiferent de opţiunile lor politice”."}