{"id":42380,"title":"FOTO. Peisajele unui fotograf originar din Orhei, publicate în National Geographic, GEO și Lonely Planet","content":"Iurie a trăit multe experiențe extraordinare în viața sa de fotograf. Într-un amplu interviu acordat site-ului Adevărul.ro, el vorbește de clipe fericite, dar și de momentele în care viața lui era pusă în pericol. De exemplu, atunci când a fotografit erupția unui volcan din elicopter.\n„A fost momentul în care m-am îndoit de foarte multe ori că ne vom întoarce teferi acasă. Eram deasupra unui câmp de lavă, era foarte frig afară, -20 de grade Celsius, în timp ce aerul de la sol era foarte fierbinte, aşa că elicopterul a început să se clatine”, a povestit fotograful.\nO altă experiență memorabilă descrisă în interviul publicat pe Adevărul.ro se referă la o zi în care Iurie fotografia într-o peșteră de gheață și, pe neașteptate, a început să audă niște zgomote puternice.\n„Gândiţi-vă cum este să fii sub gheaţă, mai exact cu tone de gheaţă deasupra capului, şi să auzi nişte explozii. Nu te gândeşti decât că totul o să crape în jur şi că o să te probuşeşti sub gheaţă”, a spus Iurie, adăgând că, din fericire, totul a fost OK în acea tură.\nTânărul colaborează cu publicații prestigioase cum ar fi National Geographic, GEO și Lonely Planet. Are peste 500 de mii de abonați pe Instagram și a câștigat încrederea partenerilor datorită diverselor expediții în diferite țări ale lumii, în timpul cărora a fotografiat locuri și fenomene inedite: munții specatculoși, aurora boreală, erupția vulcanului Thrihnukagigur, „adormit\" de 4000 de ani și altele.\nÎn prezent, tânărul lucrează la un proiect fotografic de promovare turismului în România.\n"}