{"id":42237,"title":"PAS: Guvernarea a mărit alocațiile sociale a 7.000 de oameni doar cu șapte lei","content":"Săptămâna trectă, Guvernul a votat majorarea alocațiilor sociale pentru persoane cu nevoi speciale și copii care și-au pierdut întreținătorul - în total 78.000 de oameni. Din bugetul de stat, pentru asta s-au oferit 65 de milioane de lei. \n„La început s-a lăudat Guvernul, apoi această știre a fost pe Facebook-ul lui Vlad Plahotniuc. Au realizat și un spot, probabil costisitor, l-au rulat pe toate canalele. Noi am decis să facem o analiză, dincolo de declarațiile triumfaliste ale guvernării”, a declarat membrul Biroului Permanent PAS, Sergiu Litvinenco.\nAstfel, potrivit calculelor PAS, cea mai mare majorare operată de către guvernare este de 100 de lei: de la 502 la 603 lei. „De ea urmează să beneficieze 12.000 de persoane. Cea mai mică majorare este de 7 lei și de ea vor beneficia circa 7 mii de persoane. Alte șapte mii de persoane vor primi o majorare de 18 lei”, a enumerat Litvinenco.\n„Această situație este regretabilă și denotă ipocrizia acestei guvernări, care nu-i pasă de oameni și care face lucrurile de fațadă”, a ținut să sublinieze vicepreședintele PAS, Dan Perciun.\nPotrivit partidului de opoziție, aceste alocații nu acoperă nici 35% din minimul de existență."}