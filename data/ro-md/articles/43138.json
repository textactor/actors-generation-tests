{"id":43138,"title":"VIDEO. TRACTION Camp Moldova: Antreprenori IT s-au întâlnit cu mentori și experți din Silicon Valley","content":"Agenda programului a cuprins sesiuni de instruire în cadrul cărora experții au împărtășit experiența lor în lumea afacerilor și au abordat subiectele precum marketing, comunicarea cu clienții, atratgerea investițiilor și elaborarea unei strategii de creștere pe termen lung, printre altele.\n„Este vorba de un program foarte intens. De obicei, astfel de programe au loc între trei luni și jumătate de an, însă noi am accelerat procesul. În doar trei zile, destul de rapid, noi vrem să înțelegem cum putem să contribuim la dezvoltarea antreprenoriatului în Moldova”, a spus Entrepreneurship and Event Manager din cadrul ATIC, Maria Erhan.\nTRACTION Camp l-a avut în calitate de mentor principal pe Max Gurvits, expert în startup-uri și investitor în capital de risc.\n„Deocamdată e prematur să vorbim despre un ecosistem de startup-uri în Moldova. Un ecosistem are nevoie de o mulțime de actori, furnizori de servicii, investitori, ingineri, guvernul, astfel încât toți să muncească împreună, iată ce înseamnă un ecosistem. În Moldova există o comunitate care se dezvoltă”, a declarat Max Gurvits. \nParticipanții au avut posibilitatea să-și prezinte ideile de afaceri atât în fața publicului, cât și în timpul unor conversații informale, în cadrul sesiunilor de networking.\n„Am învățat mai multe chestii pe parcursul evenimentului. Cel mai important lucru pe care l-am învățat e că trebuie să investesc mai mult timp și efort în ceea ce fac, ca să am rezultate la care mă aștept. Feedback-ul mentorilor era foarte valoros. Fiecare e specialist în domeniul lui și mi-au dat sfaturi foarte importante bazate pe experiența lor în domeniu, care este una relevantă. În același timp și feedback-ul participanților a fost unul important. Am învățat bunele practici pe care să le aplic și strategii pentru a dezvolta produsul la care lucrez”, a spus antreprenorul IT Sergiu Negară. \nProgramul TRACTION Camp este lansat în Republica Moldova de către Asociația Națională aCompaniilor din Domeniul TIC, cu suportul Agenției Statelor Unite pentru Dezvoltare Internațională (USAID) și Guvernului Suediei în cadrul Proiectului „Dezvoltarea Centrului de Excelență în Domeniul TIC Tekwill”. Partenerul programului este Organizația de Atragere a Investițiilor și Promovare a Exporturilor din Moldova (MIEPO). \nMai multe detalii despre TRACTION Camp, oportunitățile pe care le oferă acest program și lista mentorilor găsiți pe pagina oficială a evenimentului."}