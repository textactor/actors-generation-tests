{"id":42579,"title":"135 de procurori de la DNA nu vor ca Laura Codruța Kovesi să fie revocată din funcție","content":"„Noi, procurorii din DNA, am decis să iniţiem o cerere de apărare a reputaţiei profesionale şi a independenţei procurorilor din cadrul DNA, având în vedere evenimentele din ultimele zile când, în spaţiul public persoane ce deţin funcţii publice sau politice, pornind de la susţineri neprobate formulate de un inculpat trimis în judecată şi condamnat în primă instanţă pentru fapte corupţie, au făcut afirmaţii cu caracter de generalizare, prin care au acreditat ideea că procurorii din cadrul DNA administrează probe cu încălcarea legii”, se arată într-un comunicat al DNA.\nTotodată, procurorii DNA îşi exprimă dezacordul cu demersul ministrului Justiţiei de a propune revocarea Laurei Codruţa Kovesi şi trag un semnal de alarmă asupra perspectivelor sumbre ale independenţei Justiţiei şi ale viitorului luptei anticorupţie.\n„Într-adevăr, aşa cum a zis ministrul Justiţiei, lupta anticorupţie nu stă într-un singur om, însă nu putem accepta, ca cetăţeni liberi ai României şi profesionişti ai dreptului, să asistăm la o cerere de revocare întemeiată pe neadevăruri, pe supoziţii şi pe informaţii din presă, neprobate în niciun fel, în locul unei analize legale şi fundamentate. Unicul scop este de a o îndepărta pe Laura Codruţa Kovesi pentru singura vină că a reuşit să administreze această instituţie din care facem parte cu mult curaj, tact şi performanţe apreciate de numeroşi cetăţeni români, dar şi de comunitatea europeană şi internaţională”, se mai arată în comunicat.\nIniţiatorii demersului precizează că resimt de ani de zile atacul constant și incorect al inculpaţilor sau condamnaţilor pentru corupţie, la adresa DNA.\n"}