{"id":42490,"title":"Cine i-a spus Svetlanei Sainsus că RISE Moldova n-ar publica investigația pentru 20.000 de euro. Replica redacției","content":"„M-a contactat pe Telegram o persoană pe care o cunosc. Mi-a spus că am șanse mari ca să nu apară reportajul. Am spus că nu mă tem, dar eram curioasă cât cer. Persoana a spus că îmi face legătura cu soțul ei, care era și el vizat în investigația RISE, dar a plătit 20.000 de euro și nu a apărut. Eu nu pot să afirm că e adevărat. Nu pot să spun cine m-a sunat. E o persoană cunoscută din domeniul afacerilor, dar îi voi face probleme dacă divulg numele”, a declarat Svetlana Sainsus. Ea a adăugat că dacă telefonul ei era interceptat, cei interesați pot face rost de conversație.\nEditorul RISE Moldova, Nicolae Cușchevici a negat o asemenea schemă. „Dacă sincer, nu credem în așa ceva. Dacă doamna Sainsus nu vrea să spună cine e persoana, noi bănuim că fie ea minte sau a fost manipulată fără să-și dea seama”, a presupus jurnalistul.\n„Eu știu foarte bine persoana care m-a sunat și am o totală încredere. Însă eu nu pot să acuz că ei iau bani pentru reportaje”, a mai spus cofondatoarea caritate.md\nEditorul RISE a sfătuit-o pe Sainsus să anunțe organele de forță în privința conversației, pentru a identifica cine sunt actorii. „Nu pot, i-aș face probleme persoanei!”, a conchis Sainsus."}