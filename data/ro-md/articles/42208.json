{"id":42208,"title":"Google a vândut într-un an mai puține telefoane decât a vândut Apple într-o săptămână","content":"Francisco Jeronimo, analist IDC, a declarat pentru The Verge că Google a vândut 3,9 milioane de unităţi de Pixel şi Pixel 2 în 2017. Un număr foarte mic având în vedere că piaţa smartphone-urilor la nivel global depăşeşte 1,5 miliarde de unităţi. Mai mult, Google a vândut într-un an mai puţin decât vinde Apple într-o săptămână.\nApple a anunţat că a vândut 77,3 milioane de unităţi în ultimul trimestru al anului trecut.\nDeşi numărul de unităţi Pixel vândut este încă mic, Francisco Jeronimo, analist IDC, spune că Google se află în direcţia bună, rata de vânzare dublându-se în 2017, iar cota de piaţă din SUA a Google pe partea de smartphone-uri a crescut de la 1,8% la 2,8%.\nGoogle a achiziţionat o parte importantă din HTC în septembrie anul trecut. Tranzacţia a avut o valoare de 1,1 miliarde de dolari. La începutul acestui an tranzacţia a fost aprobată şi peste 2000 de ingineri ai HTC vor lucra pentru Google şi se vor ocupa de cercetare şi dezvoltare pentru viitoare smartphone-uri Pixel."}