{"id":42963,"title":"VIDEO. Despre noile monede lansate de BNM: Sunt unice și originale, dar ne învârtim în același cerc vicios de simboluri","content":"„Cu 8 ani în urmă, la o ședință a Clubului IDEA - care a fost un grup neformal de experți, am propus introducerea monedelor de 1, 2, 5 și 10 lei. Ideea a stârnit multe discuții, dar totuși am publicat-o și chiar ulterior, în mod indirect am încercat să aflu reacția guvernatorului de atunci, dlui Drăguțan despre această inițiativă. Răspunsul a fost că această reformă nu reprezenta o prioritate pentru BNM. Au trecut ani și în august 2017, BNM anunță introducerea monedelor de 1 și 2 lei”, povestește Mihai Bologan.\nMihai a făcut parte dintr-o comisie ce urma să selecteze cel mai bun design pentru monedele de 1 și 2 lei, în baza unui concurs public. „Rezultatele concursului au fost ținute în secret, iar când am participat la prezentarea noilor monede, am fost șocat să aflu că designul e total diferit de ceea ce am ales și s-a decis introducerea monedelor de 5 și 10 lei. Astfel, din ceea ce am solicitat în august, s-a îndeplinit totul în afară de moneda de 20 de lei”, mai spune directorul executiv al companiei Date Inteligente.\nSunt frumoase, unice în lume deoarece formează o figură prin combinarea lor atât pe față, cât și pe verso.\nCeva similar este în Marea Britanie, dar figura se poate face doar pe o singură față.\n„Din păcate, la noi aproape toate monedele și bancnotele conțin aceleași simboluri: capul lui Ștefan cel Mare și stema Moldovei. Noile monede de 1,2,5, și 10 conțin 2 steme diferite ale Moldovei, de asemenea, suplimentar câte o stemă mai mică, denumirea Moldova de două ori pe muchia monedei de 10 lei, holograma RM pe toate monedele și în esență, nimic altceva. Da, monedele sunt unice și originale așa cum au fost create, dar noi continuăm să ne învârtim în același cerc vicios de simboluri și nu încercăm să îmbrățișăm ceva nou, modern, ceva care ne-ar inspira mai mult. Cu monedele am ratat șansa să includem ceva nou în simbolistică, deja sper că va fi făcută o reformă a bancnotelor și poate acolo vom găsi elemente noi, oameni noi, nu doar Ștefan cel Mare, personalități ce au fost contemporane nouă până recent etc”, este de părere Mihai Bologan.\nAntreprenorul spune că și-ar dori să apară o tradiție ca anual să fie emise circa 50000 de monede jubiliare de 10 lei. Iată câteva idei propuse de el:\n„Mi-aș dori și cel puțin o monedă companiilor mici și mijlocii din Moldova pentru că reușesc să supraviețuiască în condiții foarte dificile dpv economic și legislativ. Iar pentru cei care critică noile monede, pot să vă spun că în Botswana, o unitate monetară echivalează cu circa 2 lei, iar cea de 5 unități monetare - cu 10 lei. Deci totul e bine”, mai precizează Bologan.\nDacă aveți sugestii de alte subiecte pentru Mihai, îi puteți scrie pe mihai@idata.md. "}