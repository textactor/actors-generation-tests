{"id":42806,"title":"Ultima zi de campanie electorală în Italia. Care sunt favoriții","content":"Preşedintele Parlamentului European, Antonio Tajani, şi-a anunţat joi seară candidatura pentru a conduce guvernul italian în cazul victoriei coaliţiei lui Silvio Berlusconi.\nÎn vârstă de 81 de ani, fostul premier s-a rezumat în special la interviuri la radio şi televiziune, evitând participarea la mitinguri electorale. Starea de sănătate a lui Berlusconi este monitorizată îndeaproape după operaţia la inimă din 2016.\nAliatul său de extremă-dreapta Matteo Salvini, din partea Ligii, urmează în schimb să participe vineri la un ultim miting electoral în oraşul său natal Milano. În paralel, Matteo Renzi, fost premier din partea Partidului Democrat, ar urma să facă acelaşi lucru în oraşul său natal Florenţa.\nCandidatul la postul de premier al M5S, Luigi Di Maio, urmează să conducă un nou marş electoral la Roma, la care care va lua parte şi fondatorul partidului, Beppe Grillo.\nMajoritatea observatorilor se aşteaptă la o cursă foarte strânsă, iar toate principalele partide au exclus o mare coaliţie cu rivalii, aşa că este foarte posibil un blocaj după alegeri."}