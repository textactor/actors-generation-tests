{"id":43634,"title":"„Slow Food. Wine. Life”: o combinație între patrimoniu, cultură și gastronomie, cu participarea bucătarilor francezi","content":"La prima ediție a dineului gastronomic, bucătarii au oferit o demonstrație inedită preparând un un meniu savuros din ingrediente locale asociate cu câte două vinuri moldovenești - un vin a fost ales de un somelier local, iar cel de-al doilea a fost propus de bucătarii francezi.    \n    \n\n    \n\n„Aveți toate ingredientele  pentru a transforma țara  într-o destinație turistică unică.  Pe parcursul călătoriei mele prin Moldova, am descoperit lucruri extrem de interesante pentru turism, în special pentru turismul vitivinicol. Desigur, există vinurile, satele moldovenești, mănăstirile, arhitectura, adică un potențial turistic foarte mare.  Este bine să preluați bunele practici, dar să le implementați în așa fel încât să păstrați unicitatea locală. Dineul gastronomic „Slow Food.Wine.Life” promovează gastronomia franceză și propune un nou mod pentru reinventarea bucătăriei locale - suma tuturor tradițiilor și obiceiurilor. Bucatele sunt simple, dar cel mai important este că sunt preparate din ingrediente sută la sută locale și de sezon, iar ceea ce oaspeții vor gusta sunt doar produse moldovenești”, a spus expertul gastronomic francez, Jean Pierre Xiradakis.\nExercițiul gastronomic a fost o combinație creativă între patrimoniu, cultură și gastronomie, susțin organizatorii.\nConceptul de „Slow Food” a apărut la mijlocul anilor ‘80 în Italia, ca răspuns la mișcarea declanșată de restaurantele fast-food, care a dus la neglijarea tradițiilor gastronomice și dispariția interesului pentru mâncarea de calitate. Conceptul de „Slow Food” este sinonim cu hrana bună, curată şi corectă, ce presupune ca aceasta să aibă un gust bun, să fie produsă într-o manieră responsabilă, față de natură și oameni, produse conform unor tradiții locale.\nEvenimentele au fost organizate la inițiativa Oficiului Național al Viei și Vinului, în colaborare cu Colegiul Culinar al Franței, cu suportul partenerului strategic, Proiectul de Competitivitate din Moldova, finanțat de USAID și Guvernul Suediei."}