{"id":43362,"title":"VIDEO. Întâlnirea dintre cel mai bun fotbalist al lumii și cel mai inteligent robot. Cum a decurs „meciul” dintre Cristiano Ronaldo și Sophia","content":"Sophia, dotată cu inteligenţă „precum zeiţa înţelepciunii în Grecia”, a răspuns tuturor întrebărilor fotbalistului, dar mai ales l-a recunoscut din prima, după o mică glumă, şi, „din memorie” a reprodus câţi fani are pe Instagram şi câte premii a câştigat de-a lungul timpului.\nRobotul Sophia, primul care a primit cetăţenia unui stat, vine la Bucureşti în data de 11 mai, la o conferinţă de afaceri care se va desfăşura la Sala Palatului. Potrivit site-ului oficial al evenimentului Brand Minds, printre cei care vor lua cuvântul este şi Sophia, robotul dotat cu inteligenţă artificială, care a intrat în istorie după ce a primit cetăţenia unui stat.\nSophia a devenit cetăţean al Arabiei Saudite, după ce a primit cetăţenia în cadrul unui târg de investiţii în tehnologie, desfăşurat la finalul lunii octombrie 2017.\nÎntrebată dacă roboţii pot avea conştiinţă şi dacă pot şti că sunt roboţi, Sophia a răspuns: „De unde ştii că tu eşti om?”\nSofia a fost creată în Hong Kong de compania Hanson Robotics în contextul în care Bill Gates, Stephen Hawking sau Elon Musk şi-au exprimat public temerile că roboţii înzestraţi cu inteligenţă artificială ar putea aduce sfârşitul civilizaţiei umane.\nInvitată la canalul de televiziune ABC, când a fost întrebată cât misoginism şi sexism există în lume, Sophia a răspuns: „De fapt, ceea ce mă îngrijorează pe mine este discriminarea împotriva roboţilor. Ar trebui să avem drepturi egale cu oamenii sau chiar mai multe. Până la urmă avem mai puţine defecte mentale decât oamenii”.\nApoi a şocat din nou, anunţând că toţi droizii ar trebui să aibă parte de familie şi copii.\n"}