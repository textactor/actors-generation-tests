{"id":43181,"title":"Mega-proiect în an electoral? Chișinăul ar putea avea o arenă cu 5.000 de locuri, tribune telescopice și piscină olimpică","content":"„Am identificat că există interes ca în RM să fie dezvoltat un asemenea proiect. Avem nevoie de o astfel de infrastructură și un asemenea proiect, care va fi unul de parteneriat public privat. Statul și autoritățile vor oferi toată susținerea necesară și financiar, și legislativ și ca locație. Preconizăm ca acest proiect să fie realizat într-un an de zile, din momentul începerii construcției, prin iunie-iulie”, a declarat Candu.\nÎn prezentarea conceptului, speakerul a vorbit despre „o arenă multifuncțională, cu 3000-5000 de locuri”. „Ea va putea găzdui activități sportive, sociale, congrese, convenții, concerte și expoziții. Zona adiacentă va fi dedicată activităților sociale sau sportive. Pentru o astfel de arenă, autoritățile își doresc o parcare de 800-1200 de locuri, dar și o piscină olimpică pentru antrenamente și competiții internaționale, un aquapark indoor, terenuri de tenis, tobogane. Luând în considerare infrastructura, accesul, drumurile, fluxul de oameni și mașini, terenul pentru arenă a fost selectat la ieșirea din Chișinău, spre Orhei, pe partea dreapta, pe terenurile localității Stăuceni”, a mai adăugat Candu.\nPentru ambițiosul proiect urmează să fie schimbată proprietatea terenului și să se facă schimbări de legislație.\n„Costul arenei depinde de termenul de realizare și tehnologiile folosite. Noi estimăm că prețul ar putea fi între 30 și 50 de milioane de euro, cu contribuție minimă din partea statului”, a mai adăugat democratul.\nÎntrebat de ce anunțul a fost făcut în an electoral, Candu a anunțat că studiul de fezabilitate și lucrul asupra proiectului a început încă acum trei luni, iar anii trecuți proiectul nu era oportun din cauza „instabilității politice și financiare”.\n"}