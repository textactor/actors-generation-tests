{"id":42971,"title":"Detergenți și produse de igienă cu standarde duble pentru piețele din Est și din Vest: trei șiretlicuri la care recurg marile companii","content":"„Nu se poate exclude faptul că aceste constatări privind calitatea dublă a produselor se referă numai la alimente şi băuturi, dar se pot aplica și bunurilor de consum, cum ar fi detergenți sau bunuri de igienă“, se arată în draftul documentului, la care a avut acces cotidianul Adevărul.\nAnterior, un raport al Comisiei Europene constata că, deși denumirea, designul ambalajului și aspectul de comercializare al produsului în unele cazuri sunt identice, mai multe cercetări efectuate în diferite state membre au relevat pe piața UE produse care au compoziții vădit diferite din punct de vedere al reţetei, materiilor prime utilizate, toate acestea depinzând de țara de cumpărare.\nPotrivit sursei citate, marii producători au trei metode principale prin care sunt alterate produsele destinate consumatorilor din Est:\n\nProducătorul plasează pe diverse piețe produse cu arome și compoziții diferite, cu un ingredient principal diferit, dar având același aspect și ambalaj.\nExistă producători care plasează pe piață produse de diferite greutăți, dar cu același aspect și cu ambalaj similar, sau cu mici diferențe care nu pot fi sesizate de consumator.\nUnii producători recurg la denaturarea în timp a rețetei unui produs. Mai exact, produsele au o calitate definită în momentul lansării pe piață, însă, cu trecerea timpului, aceasta se modifică în mod deliberat.\n\nDocumentul Parlamentului European este datat 27 februarie 2018.\nInstitutul de Igienă şi Sănătate Publică Veterinară din România a efectuat o anchetă proprie și a descoperit că aproape o treime din cele 29 de produse importate analizate au prezentat „diferențe din punctul de vedere al conținutului de grăsimi și proteine” față de aceleași produse din câteva țări din UE."}