{"id":42376,"title":"ZdG: Cine sunt stăpânii celor mai mari companii de lactate din R. Moldova","content":"Jardan Lapte Company (JLC) este una dintre companiile concernului JLC Group. Întreprinderea JLC a fost creată în iulie 2004, în urma redenumirii SA Lapte, supusă privatizării, în SA JLC. JLC Group deţine, pe lângă afaceri în domeniul lactatelor, afaceri în construcţii, prin firma Monolit, în agricultură, comerţ (magazinele Jardi), poligrafie sau transport.\nÎntreprinderile grupului de companii JLC se află în R. Moldova, Ucraina, Kazahstan, Germania şi România. Preşedintele Consiliului de Administraţie şi fondatorul companiei JLC Group este Vladimir Jardan, considerat unul dintre cei mai bogaţi cetăţeni ai R. Moldova. Jardan, care în mai va împlini 60 de ani, gestionează compania JLC prin alte companii la care este fondator direct sau prin intermediari. Vladimir Jardan este stabilit cu traiul în Germania şi nu apare aproape nicicând la evenimentele publice ale companiei. În 2014, el deţinea, direct sau prin intermediul companiilor sale, 5,28% din acţiunile Băncii Sociale, lichidată în urma implicării în fraudarea sistemului bancar. Acum, sediul principal al companiei din Chişinău este pus gaj pentru credite de sute de milioane de lei la Moldindconbank.\nGrupul lui Jardan gestionează şi alt jucător important de pe piaţa lactatelor, compania din Bălţi, Incomlac. Din decembrie 2012, JLC a preluat şi compania din Braşov, România, Prodlacta, care, la fel, comercializează lactate, inclusiv în magazinele din R. Moldova. Împreună, cei trei producători deţin peste jumătate din piaţa lactatelor de la noi. Companiile din grupul JLC au câştigat în ultimii cinci ani aproape 400 de licitaţii cu instituţiile statului pentru comercializarea produselor alimentare.\nCompania are 450 de angajaţi în Chişinău, la fabrica din Călăraşi şi la fabrica de unt din Lipcani. Lapmol, care vinde produse sub brandul Căsuţa mea, a fost fondată în 1997. Iniţial, realiza distribuţia de produse lactate ale producătorilor locali, fapt de la care vine şi denumirea companiei, „LAPte MOLdovenesc”. Conform datelor de la CÎS, capitalul social al Lapmol e în totalitate străin, fondatoarea şi proprietara companiei fiind Elena Ioniţa, cetăţeancă a Rusiei.  În ultimii cinci ani, Lapmol a obţinut peste 400 de contracte cu statul pentru livrarea produselor alimentare.\n„Fabrica de brânzeturi din Soroca”, care comercializează produse lactate sub diferite branduri, Alba, President sau Lactel, este, la fel ca şi majoritatea întreprinderilor din domeniu, o societate pe acţiuni. În 2004, ea a fost achiziţionată de grupul francez „Lactalis Group”, unul dintre cei mai mari producători de pe piaţa lactatelor din lume.\nFirma comercializează produse lactate sub brandul Milk Mark. Compania activează în satul Vărvăreuca din Floreşti, fiind înregistrată în 1994. Conform ultimelor informaţii publicate de societatea pe acţiuni, în 2017, aceasta avea mai mulţi acţionari, cu legături între ei.\n"}