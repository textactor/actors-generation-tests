{"id":42439,"title":"Ce spune Caritate.md despre cele două cazuri apărute în investigația RISE Moldova","content":"Svetlana Sainsus povestește că în cazul Elenei Cebotari, prima poveste relatată de RISE Moldova, donațiile au fost colectate pe platforma de crowdfunding Guvern24. Mama fetiței, Veronica, s-ar fi adresat la Sainsus pentru că copila era în stare gravă, iar Sainsus i-a propus o operație la Medical Park.\n„La spital s-a depistat că nu era nevoie de o operație deschisă la cord. Astfel, în loc de 16 mii de euro spitalul a luat 4.500 de euro, pentru că a fost doar o angiografie și patru zile de internare”, explică Sainsus.\nSvetlana Sainsus adaugă că în 2016 Victoria Cebotari, mama Elenei, i s-a adresat din nou. „A spus că au nevoie de încă o investigație de o mie de euro în Germania. Am întrebat ce s-a întâmplat, iar ea mi-a spus că ei au fost înșelați de spitalul din Turcia. A spus că va face gălăgie în presă, iar eu am rugat-o să demonstrăm mai întâi, i-am spus că vrem și noi să aflăm adevărul și atunci mergem la presă. Am propus să mergem la orice clinică din Germania, din România, Alexandru a propus să o ajutăm financiar. Inițial au acceptat, dar pe urmă s-au răzgândit. Tata Elenei a spus că Medical Park sunt escroci, iar copilul se simte rău”, povestește Sainsus.\n„Am propus să deschidem cont și tatăl fetei singur să aleagă clinica. Pe urmă el a spus că nu are nimic cu caritate.md, problema ar fi în spital”, spune și Alexandru Rusnac.\nCei doi au și o explicație despre lipsa actelor de la externare, atât în primul cât și al doilea caz. Potrivit lor, actele se ofereau în limba română, iar procesul de traducere era unul de durată.\n„Deși au trecut doi ani, fetița încă nu a fost operată, merge la școală, e bine. Deci poate operația asta nu a fost atât de necesară. Atunci s-a ridicat toată Moldova, Adrian Ursu a donat o sumă enormă. Atunci am crezut pe cuvânt diagnoza fetiței, nu m-am consultat cu niciun medic. Acum am altă experiență”, a mai adăuat Svetlana Sainsus.\nÎn cazul Getei Maleandra, operația la inimă a căreia a avut loc tot la Medical Park, ar fi asistat și un medic moldovean. „Norocul nostru că la operație a asistat un medic moldovean pentru schimb de experiență. Pozele au fost pe Facebook, RISE nu putea să nu le vadă”, a declarat Sainsus.\nEa a mai spus că deși nu are studii medicale, e sigură că Geta a suferit o operație, întrucât i-a văzut și cicatricea „cu ochii ei”. Cât despre mama fetiței, Sainsus spune că aceasta o bombarda cu mesaje în care solicita ajutor și după operația fetei. „Solicitările veneau in fiecare zi, pentru diverse necesitați - pâine, apa, haine, încălțăminte, rechizite pentru școală. La un moment dat i-am spus că nu vreau să o mai ajut, sunt sute de mesaje, pot să vi le arăt. Am fost și am văzut că situația nu e atât de gravă la ei acasă”, afirmă Sainsus. Ea presupune că asta ar fi supărat-o pe Ana Maleandra, mama Getei, motiv pentru care ar fi ieșit la presă."}