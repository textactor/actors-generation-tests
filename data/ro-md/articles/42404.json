{"id":42404,"title":"Dorin Chirtoacă ar putea candida pentru un nou mandat la Primărie: „Îmi doresc să-mi continui munca”","content":"„Dacă candidează Dodon cu Plahotniuc, atunci merg și eu din nou. Direct împotriva lor, nu împotriva marionetei care e la Primărie acum”, a declarat Dorin Chirtoacă.\nPrimarul demisionar este convins că demisia sa este un semnal că municipiul Chișinău nu mai este un oraș democratic.\n„Îmi doresc să-mi continui munca. Am fost privat în mod forțat de acest lucru. Nu a fost un simplu serviciu. În primul mandat nu am avut nici sâmbătă, nici duminică. Stăteam la lucru „sutca” împrejur. Lucrurile sunt dureroase. Nu se rezumă la asta că acum candidez sau nu candidez. Noi am intrat pe un drum cu sens unic, dacă continuăm așa, ajungem ca pe vremea lui Ceaușescu”, a spus Chirtoacă.\nEdilul demisionar este de părere că socialiștii nu ar avea prea multe șanse să câștige alegerile locale în capitală, dar totuși nu exclude un asemenea risc.\n„Un risc întotdeauna există, dar după mine socialiștii și stânga nu au nicio șansă în Chișinău. Au pierdut de fiecare dată, inclusiv referendumul pe care tot ei l-au inițiat. Dar s-ar putea să fie un risc. Dacă dreapta nu se prezintă onorabil, cu un candidat care să rupă, trebuie să particip eu. Pentru că dacă nu, voi fi acuzat că am dat orașul pe mâna socialiștilor”, a conchis Chirtoacă.\nDorin Chirtoacă și-a anunțat demisia pe 16 februarie 2018."}