{"id":42430,"title":"VIDEO. Ba mai mulți, ba mai puțini. Erori de sute de mii de oameni în statistica de la BNS","content":"„Prietenii mei consideră că, în general, e nevoie de 3 până la 11 apeluri, noi ne-am descurcat cu 6. Ce-i drept, așa și n-am putut procura Anuarul. Chiar dacă suntem o firmă de cercetare, ne-a fost refuzată solicitarea, probabil sunt alte 150 de persoane care au mai mare nevoie de această publicație, decât noi. Partea bună e că Anuarul e disponibil în format electronic și l-am răsfoit un pic să văd ce-am pierdut că nu l-am procurat”, povestește Mihai Bologan.\n„Răsfoind Anuarul mi-a atras atenția o definiție foarte bine formulată, anume faptul că numărul populației unei țări se calculează ca populația de la recensământ cu modificările ulterioare, în baza datelor recensământului. Ei bine, la noi statistica oficial din 1989 s-a schimbat doar o dată, atunci când a fost scoasă populația transnistriei din calcul, în rest, nici recensământul din 2004, nici cel din 2014 nu a influențat numărul oficial al populației. Conform paginii 37 din Anuar, în Moldova sunt 3.55 milioane de persoane. Dacă răsfoim doar două pagini, găsim o altă informație: populația stabilă a Republicii Moldova e de 2.8 milioane persoane!\nSituația asta hilară mi-a adus aminte de filmul Matrix, și anume faza în care Morpheus îi oferă posibilitatea lui Neo să aleagă între două pastile: una care îi arată realitatea și alta care-l lasă să trăiază în iluzii, sau în Matrix. Problema Biroului Național de Statistică e că diferența dintre datele oficiale și cele care sunt mai aproape de realitate e foarte mare, peste 740 mii persoane”, mai spune Mihai Bologan.\nAceastă diferență constituie populația întregii regiuni statistice Nord, excepție municipiul Bălți. \nÎn municipiul Chișinău situația e la fel: Anuarul Statistic spune la pagina 135 că populația municipiului e de 820 mii, iar datele recensământului, care au ținut cont de o metodologie foarte complexă de estimare a numărului populației, inclusiv în baza consumului de energie electrică, spune că populația ar fi 623 mii. „Diferența e... cum să vă spun, cât două populații ale orașului Bălți”, subliniază Bologan.\nPe lângă faptul că totalul populației este eronat, Anuarul statistic mai prezintă și mult date în structură. „Asta îmi aduce aminte de un caz când un meșter local a decis să facă ceva măreț, foarte frumos, chiar ignorând faptul că această creație ar putea... mirosi urât și că după iarna siberiană s-ar putea topi și mirosi și mai urât. Deci când un total e putred, nu trebuie de căutat ceva cu sens înăuntru”, adaugă expertul.\n- Rata fertilității feminine este mai mare.\n- Gradul de îmbătrânire al populației este mai mare.\n- Vârsta medie a populației posibil să fie mai mare.\n- Ponderea populației urbane s-ar putea să fie mai mare.\n„Sunt foarte mulți alți indicatori care sunt influențați de această „eroare statistică”. Spre exemplu, Organizația Națiunilor Unite a prognozat că populația Moldovei ar putea fi 3.2 milioane în 2050, inclusiv transnistria, dar ei s-au bazat pe datele oficiale, astfel că noi deja suntem, într-un fel, în 2050. În final, vă recomand insistent să intrați pe statistica.md unde există foarte multă informație interesantă, utilizați-o și numaidecât indicați sursa. Dar, indiferent de unde luați informația, încercați s-o supuneți unor teste logice, încercați să aveți dubii, să fiți curioși și să utilizați doar date inteligente, care sunt ușor de explicat și care au sens”, concluzionează expertul."}