{"id":43078,"title":"STUDIU. Ce este propaganda pe Odnoklassniki și cum poate fi depistată","content":"1. Politicienii pro-ruși domină, iar cei pro-europeni sunt absenți. Pagina lui Andrei Năstase are 4,300 de abonați, iar a Maiei Sandu doar 2000. În schimb, Renato Usatîi și Partidul Nostru au cîteva grupuri, dintre care cel mare are în jur de 45,000 de membri. Pagina personală a lui Igor Dodon e urmărită de 48,600, iar cea publică de 28,500 de utilizatori. În perioada 1 ianuarie - 31 august 2017, pagina Maiei Sandu a avut 76 de postări, a lui Andrei Năstase 6, a lui Igor Dodon 650, iar a lui Renato Usatîi 946.\n2. Principalele grupuri pro-ruse, după mărime și activitate, sunt: Русско - Славянская Партия Молдовы (peste 86,000 de membri), За Евроазийский Союз - Процветание Молдовы (33,500 membri), Лига русской молодёжи Республики Молдова (18,000), Молдова Онлайн (17,000) și Moldova (14,500).\n3. În grupurile pro-ruse, mai multe de jumătate (57%) din postări sunt propagandistice: 38% sunt propagandă fățișă, mai mult pe teme externe (anti-Ucraina/SUA/NATO/UE, pro-Rusia), iar 19% sunt propagandă ascunsă, vizînd mai mult politicienii moldoveni (pro-Dodon, anti-Sandu).\n4. În top 50 cele mai populare postări analizate, 24 sunt fotografii, iar 19 sunt video. Adică un meme propagandistic poate fi mai eficient decît un eseu. 48 dintre postări au fost postate nu de utilizatori, ci de administratorii grupurilor. Acest fapt e un indiciu că mesajele de propagandă fac parte din politica acestor grupuri, care sunt folosite pentru influențarea opiniilor utilizatorilor.\n5. Există un set de mesaje interconectate care sunt promovate împreună, alcătuind o narațiune coerentă. E lăudată Rusia, puterea și măreția ei, se promovează nostalgia după trecutul sovietic, în timp ce Vestul e criticat: SUA e un stat imperialist care invadează alte țări, UE e plină de imigranți musulmani care fac gunoi și violează femei, România a rămas ca și pe vremea lui Antonescu, iar UE și SUA au adus la putere fasciștii în Ucraina. În această poveste sunt integrați și politicienii moldoveni: pro-românul Chirtoacă e fascist, Maia Sandu lucrează pentru americani, iar Igor Dodon e lăudat pentru prietenia sa cu Putin.\n6. Povara trecutului. Fundația pentru întregul edificiu ideologic pro-rus se bazează pe o interpretare selectivă a trecutului: Rusia/URSS sunt cei care au biruit fascismul și nazismul, Kremlinul fiind protectorul spiritual și militar al popoarelor „înfrățite”, iar Al Doilea Război Mondial rămîne Marele Război pentru Apărarea Patriei. Pactul Ribbentrop-Molotov e ignorat cu desăvîrșire, la fel ca și crimele lui Stalin. În schimb, românii vor rămîne pe veci fasciști. Panglica Sfîntului Gheorghe și Ziua Victoriei sunt folosite pentru a întări și actualiza această istorie fabricată.\n7. Zînzanii etnice. Românofobia e promovată la pachet cu un fel de moldovenism șovin, potrivit căruia identitatea moldovenească e cumva superioară celei românești. În grupurile pro-Kremlin, majoritatea discuțiilor se poartă în rusă, iar utilizatorii care scriu în română sunt ignorați sau batjocoriți. Totodată, e promovată intens ideea unei Găgăuzii rusofile, iar grupurile găgăuze abundă în nostalgie după URSS.\n8. Conspiraționism. Propaganda rusă pe OK creează un teren fertil pentru teoriile conspiraționiste. Politicienii pro-vestici nu sunt doar politicieni, ci agenți în slujba „stăpînilor de la Washington”. Aceștia sunt acuzați că ar avea planuri care nu au sens decît printr-o prismă conspiraționistă, precum reînceperea războiului pe Nistru.\n9. Ruskii Mir.  Moldova e prezentată ca aparținînd lumii rusești, un spațiu valoric comun - ortodoxie, limba rusă, trecut comun, legături identitare făurite în Imperiul Rus și URSS. Vestul, în schimb, e spațiul unor valori străine (liberalism, homosexualitate, etc.).Odnoklassniki are peste un milion de vizitatori unici din Moldova în fiecare lună. Cu alte cuvinte, este o rețea care permite difuzarea unor mesaje către o audiență care rivalizează cu cea a televiziunilor cu acoperire națională. Există 170 de grupuri cu peste 1000 de membri, 35 cu peste 10,000 de membri și trei care trec pragul de 100,000. Comunitățile pro-ruse nu sunt doar mai numeroase, ci și mai active. Totodată, ele conțin link-uri între ele, formînd o veritabilă rețea de propagandă.Un grup de tineri a creat o extensie pentru browserul Google Chrome denumită Fakeless. Extensia permite adăugarea a două butoane noi, inexistente până acum pe această platformă, și anume: Adevărat și Fals. În cazul utilizatorilor Odnoklassniki care și-au instalat această extensie, butoanele se adaugă automat în dreptul știrilor și ale altor postari cu caracter informativ. Acest lucru le permite utilizatorilor să se pronunțe cu privire la caracterul fals sau adevărat al postării. Un contor va arăta, în timp real, câți utilizatori au votat pentru acea știre ca fiind adevărată sau/și falsă."}