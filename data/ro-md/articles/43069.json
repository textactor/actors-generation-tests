{"id":43069,"title":"Un proiect de binefacere pentru copii bolnavi, nominalizat pentru Premiul Cetățeanului European 2018","content":"Asociația a fost creată în 2014 de către fostul ministru al Sănătății din România, Vlad Voiculescu, împreună cu jurnalista Melania Medeleanu.\n„Peste 500 de copii din România și din Republica Moldova au beneficiat de terapie prin joacă, îngrijire, inclusiv medicală, și de consiliere de specialitate în taberele de vară „MagiCAMP”. Sprijinul a continuat cu diferite proiecte sociale, precum facilități de cazare pentru familiile copiilor cu afecțiuni grave, dar și prin proiecte de asistență pe parcursul tratamentului și după finalizarea acestuia”, a scris deputatul european Siegfried Mureșan în argumentarea care însoțește nominalizarea.\nParlamentul European acordă, anual, începând cu 2008, Premiul Cetățeanului European pentru activități și inițiative realizate de cetățeni, grupuri, asociații sau organizații care, prin acțiunile lor de zi cu zi, promovează valorile consacrate de Carta drepturilor fundamentale a Uniunii Europene, care au demonstrat un angajament remarcabil pentru promovarea unei mai bune înțelegeri reciproce și a unei integrări mai puternice în rândul cetățenilor statelor membre sau care au facilitat cooperarea transfrontalieră sau transnațională pe termen lung în vederea consolidării spiritului european.\nFiecare membru al Parlamentului European are dreptul să nominalizeze anual pentru această distincție o singură persoană, grup, asociație sau organizație, propunerile urmând a fi analizate de către un juriu național format din deputați din țara respectivă, iar, apoi, înaintate către Cancelaria Premiului European, forul care ia decizia finală privind lista laureaților din anul respectiv."}