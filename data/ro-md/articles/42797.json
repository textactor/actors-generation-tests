{"id":42797,"title":"ZdG: Luptele au intrat pe piața imobiliară. Cazul Pro Imobil","content":"28 august 2017. Procurorii Procuraturii pentru Combaterea Criminalității Organizate și Cauze Speciale (PCCOCS) descind la sediul „celei mai mari companiei imobiliare din R. Moldova, „Pro Imobil”, specializată în intermedierea procesului de vânzare/cumpărare sau închiriere a bunurilor imobiliare.\nÎn cadrul urmăririi penale, acuzatorii de stat anunțau că au probat cum factori de decizie ai SRL „Pro Imobil Grup” au organizat și au folosit o schemă de gestionare a întreprinderii prin intermediul mai multor persoane în scop de prestare a serviciilor de comercializare a bunurilor imobile cu încasarea mijloacelor în numerar, operațiuni ce nu erau reflectate în contabilitate. „În 2015-2017, ca rezultat al neincluderii datelor contabile și financiare, a datelor cu privire la veniturile reale și cheltuielile întreprinderii față de bugetul de stat, de către SRL „Pro Imobil Grup” nu au fost achitate impozite ce depășesc suma de cinci milioane de lei”, a declarat, după descinderi, procurorul PCCOCS, Constantin Miron. La 7 septembrie 2017, perchezițiile au continuat la mai multe apartamente din Chișinău, iar la scurt timp, Vladislav Musteață, proprietarul companiei, eraanunțat în căutare internațională, după ce Judecătoria Chișinău a emis un mandat de arestare pe numele său, amintește sursa citată. Ulterior, însă, lucrurile au luat altă turnură.\nLa mijloc de decembrie 2017, Judecătoria Chișinău substituie mandatul de arestare emis pe numele lui Musteață cu măsura preventivă a controlului judiciar. Acest fapt îl obliga pe fondatorul „Pro Imobil” să se prezinte la organul de urmărire penală ori de câte ori era citat. În aceste circumstanțe, la început de ianuarie 2018, Musteață a revenit la Chișinău. „Argumentul apărătorilor în fața instanței au fost că dlui a achitat prejudiciul comis prin infracțiune, dorește să fie pe teritoriul R. Moldova și să dea declarații, să contribuie la efectuarea urmăririi penale. De asta, instanța i-a schimbat măsura preventivă, iar el a revenit în țară…”, explică procurorul Vitalie Busuioc, șeful adjunct al PCCOCS.\nVitalie Busuioc menționează că, deocamdată, „nu s-a finalizat controlul fiscal la toți agenții imobiliari care au participat la schema respectivă”. Acesta susține însă că Vladislav Musteață a achitat o amendă și penalități, fapte care au fost confirmate de Inspectoratul Fiscal Principal de Stat. „Pentru Musteață, ca persoană fizică, a fost definitivat actul. La fel, a fost finalizat actul și pe compania Pro Imobil ca persoană juridică. Pentru persoană juridică, amenda a fost de aproximativ 20 de milioane de lei. Pentru agenții imobiliari, din ce știam, FISC-ul acum efectuează calculele. Ca persoană fizică, Musteață a achitat amenda, iar instanța de judecată, la schimbarea măsurii preventive, a luat în considerare documentele prezentate de avocat, potrivit cărora, el a achitat prejudiciul cauzat ca persoană fizică. Am solicitat oficial de la FISC date, pentru că eu nu cred avocații de fiacare dată când vin cu niște acte în instanță. Fiscul mi-a confirmat că amenda e achitată. Aproximativ 5 milioane de lei, plus penalități, care sunt tot cam atât. Nu am documentele ca să vă dau sume exacte”, explică Busuioc.\n„Ei acționau atât din nume propriu, cât și din numele companiei. Dacă tu acționezi ca persoană fizică, și vinzi un bun, ești obligat să achiți, ca persoană fizică, din venitul obținut, impozitul pe venit. Dacă acționezi în numele întreprinderii, atunci întreprinderea trebuie să achite, dar tu poți fi complice la schema respectivă. În cazul de față, el a acționat și ca persoană fizică, și ca persoană juridică. Nu cunosc dacă firma a achitat amenda. Ei ne-au arătat că au achitat. Noi nu știm. Acest aspect nu ne privește până nu trimitem dosarul în judecată”, precizează procurorul. „Dacă dl Musteață a achitat, cataloghez că și-a recunoscut vina”, concluzionează procurorul Busuioc, care susține că, deși Musteață și alți agenți ar fi restituit prejudiciul cauzat statului, ei riscă în continuare pedepse penale. „Sigur, persoanele din acest dosar riscă pedepse penale. Faptul că au recuperat prejudiciul, nu-i absolvă de răspundere penală. Dosarul merge mai departe, iar acțiunile lor se iau în considerare la stabilirea pedepsei. Să vă dau un exemplu: e ca și în cazul unei persoane care sustrage un telefon mobil. Dacă ea vine a doua zi și plătește banii pentru el, nu înseamnă că nu a comis infracțiunea. E circumstanță atenuantă, pentru că a recuperat prejudiciul, dar asta nu înseamnă că infracțiunea nu a avut loc. Dl Musteață are statut de învinuit în dosar. Când se finalizează controalele, trimitem dosarul în judecată”, zice Busuioc.\nÎn timp ce procurorii efectuau acțiuni de urmărire penală în dosarul „Pro Imobil”, ZdG a stabilit că, în culise, au avut loc mai multe tranzacții și schimbări, inclusiv la nivelul proprietarilor firmei. \n"}