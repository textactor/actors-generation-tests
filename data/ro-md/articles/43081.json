{"id":43081,"title":"Pentagon: O paradă militară de proporții va avea loc la Washington, pentru prima dată în 27 de ani","content":"Parada se va concentra asupra „contribuţiei veteranilor noștri de-a lungul istoriei armatei americane, începând cu războiul de independență și cel din 1812, până în zilele noastre, punând accentul pe prețul libertății”, arată un memorandum privind „instrucțiuni preliminare în vederea pregătirii și realizării unei parade militare”, scrie Agerpres.\nLa defilare nu vor participa tancuri, pentru a menaja infrastructura de pe traseul dintre Casa Albă și Capitoliul din Washington, precizează Reuters. În schimb, evenimentul va include „o componentă aeriană masivă la finalul paradei”.\nUltima parada militară de proporții din Statele Unite a avut loc în iunie anului 1991, când tancuri și mii de infanteriști au defilat prin Washington pentru a sărbători victoria în primul război din Golf împotriva forțelor irakiene ale lui Saddam Hussein, care invadaseră Kuweitul."}