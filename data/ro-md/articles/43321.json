{"id":43321,"title":"Leancă spune că nu el a dat presei o lecție, ci tineretul PPEM: A fost o sugestie, nu o critică","content":"„Ideea a venit de la tineretul PPEM. Eu în locul lor nu aș fi făcut acest lucru, pentru că pornesc de la ideea corectitudinii în politică. Totuși tinerii care au venit în politică, care au optat să se implice, să lupte, au pornit de la ideea că e nevoie de un comportament civilizat, nu de defăimare fără motiv de la presa care se prezintă drept una cu valori europene. Tinerii noștri au venit cu o sugestie, cu o rugăminte. Nu a fost o critică sau o cerere expresă. Eu nu am de gând să le spun că nu e bine. Eu am pledat pentru presă echidistantă, care să promoveze valorile europene”, a subliniat Leancă.\nAmintim că luni comunicatorii politicianului au trimis jurnaliștilor șase variante de background al unei știri despre Leancă, iar presa a fost îndemnată să le utilizeze pentru „o informare corectă a publicului”. \nLa rândul lor, directorii instituțiilor de presă vizate au trimis un răspuns în care califică drept abuzivă încercarea PPEM „de a oferi lecţii de jurnalism”. Reporterii au declarat că puterea trebuie să-și asume criticile."}