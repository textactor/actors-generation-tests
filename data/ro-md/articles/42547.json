{"id":42547,"title":"Sistemul electoral mixt, o realitate ireversibilă? Andrian Candu: „ Suntem în an electoral. Codul nu mai poate fi modificat”","content":"„Este o cale ireversibilă. Nu știu de ce se insistă și în primăvara unui an electoral vorbim despre existența unui sistem sau altul. Gata. Suntem în an electoral. Codul electoral nu mai poate fi modificat. Chiar dacă voința poporului este într-un fel, dar nu se încadrează în cadrul juridic, trebuie să se modifice cadrul juridic, dar trebuie să existe niște reguli ale democrației, reguli bazate pe unele principii. Regulile spun că în an electoral, cu un an înainte de alegeri nu poate fi schimbat codul electoral, mai ales la chestii fundamentale legate de sistem”, a declarat Andrian Candu.\n Președintele Parlamentului este convins că deputații au examinat și au dezbătut detaliată fiecare recomandare primită de la Comisia de la Veneția în acest sens:\n„Comisia de la Veneția a venit cu o serie de recomandări atunci când am primit prima opinie la elaborarea și aprobarea sistemului mixt. Noi am trecut în Parlament prin acele dezbateri, am examinat fiecare recomandare: cine promovează circumscripțiile electorale, promovarea femeilor în politică, procese electorale vs plângeri, etc”.\n Chiar dacă una dintre recomandările Comisiei de la Veneția a vizat găsirea unui consens larg în societate, Andrian Candu spune că în așteptarea acestui consens lucrurile în țară ar fi stat pe loc ani la rând:\n„Recomandarea a fost să găsim consensul larg în societate. Nu l-am găsit, dar timp de 27 de ani în Moldova nu s-a găsit niciun consens larg în societate, pe nicio problemă.  Dacă am fi așteptat acest consens larg pe problemele legate de integrarea europeană vs altă uniune, pe problemele de reformă de pensii, pe reforma Guvernului, pe probleme economice, atunci nu ar trebui să facem absolut nimic în țară”.\nSistemul electoral mixt este o combinație a celor două forme clasice de sistem electoral: cel majoritar uninominal și cel proporțional pe liste de partid. \n"}