{"id":43547,"title":"Avertismentul lui Dodon: Dacă lucrurile vor degenera pe 25 martie, voi mobiliza toți cetățenii la acțiuni de protejare a țării","content":"„Vedem cu toții cum o campanie de comemorare a unui eveniment istoric, centenarul unirii, s-a transformat rapid într-o operațiune de sfidare a statalității moldovenești, cu aplicarea unor procedee perfide, cu mobilizarea diferitor organizații unioniste finanțate din exterior, cu îndemnarea și coruperea aleșilor locali la semnarea unor acte anticonstituționale, numite de ei „declarații de unire”.\nÎnțelegem prea bine că toate aceste acțiuni sunt parte a unui scenariu amplu antistatal, care țintește subminarea încrederii cetățenilor noștri în propria țară și urmărește manipularea lor ideologică și psihologică pentru a-i determina să renunțe la independența și suveranitatea Republicii Moldova, pe calea acceptării unei uniri, de fapt a unei anexări teritoriale la statul român.\nȘtim că pe data de 25 Martie este preconizată o adunare unionistă, la care în mod abuziv și ilegal au fost chemați inclusiv copii din gimnazii și licee, pentru a crea impresia de suport social larg. La Chișinău vor veni și sute sau mii de adepți ai grupărilor de extrema dreaptă și fani ai echipelor de fotbal din România. Există mai multe semnale că această adunare unionistă ar putea avea un caracter nu doar provocator, ci și violent.\nDin acest motiv, fac un apel către oamenii de bună credință, către pedagogi și părinți, să nu le permită copiilor să fie antrenați în acțiuni de masă cu tentă politică și ideologică. Vă îndemn să nu coparticipați la evenimente care comportă riscuri și care reprezintă o pată rușinoasă pe obrazul Patriei noastre, Republica Moldova. Atenționez și organele de forță să-și facă responsabil datoria și să împiedice orice escaladare a spiritelor stradale.\nFac un apel și către toți cetățenii patrioți și stataliști să nu iasă pe 25 Martie cu acțiuni de contraprotest în fața unioniștilor. Nu trebuie să le oferim prilej suplimentar de manifestare sau de autovictimizare si sa dam motiv de provocari.\nSă-i lăsăm pe unioniști să-și consume pe cont propriu isteria de moment. Abcesul lor va erupe în aceste zile și săptămâni, apoi se vor desumfla ca de fiecare dată.Unionismul trece, Patria rămîne. Iar Moldova are viitor, în ciuda lor.\nTotodată, vă anunț că noi ne vom apăra statalitatea în mod sistemic, inclusiv prin preluarea guvernării în mîinile unei forțe stataliste, la alegerile parlamentare. Iar dacă lucrurile vor degenera pe 25-27 Martie sau în săptămînile apropiate, voi anunța crearea unui Front Național, care să mobilizeze toți cetățenii Republicii Moldova la acțiuni concrete de protejare a țării și a poporului, așa cum ne dictează și Constituția, conștiința și datoria de patrioți.”\n"}