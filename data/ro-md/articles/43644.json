{"id":43644,"title":"Kiev: Savchenko, arestată pentru 59 de zile fără posibilitate de eliberare pe cauțiune","content":"Savchenko este acuzată că a complotat cu Vladimir Ruban, un fost organizator de schimburi între prizonieri cu separatiştii pro-Rusia din Donbas şi cu liderii separatişti pentru a da jos guvernul ucrainean.\nGrupul ar fi plănuit să îl asasineze pe preşedintele Petro Poroshenko şi alţi oficiali de rang înalt, precum şi să bombardeze Parlamentul.\nPe durata unei audieri care s-a întins pe toată ziua de 23 martie, Savcenko a criticat dur autorităţile ucrainiene precum şi procurorul.\n„Îmi pare rău că oameni ca voi sunt la putere. Mai târziu o să fiţi daţi jos şi totul va fi schimbat şi apoi voi o să fiţi cei care mor pe câmpul de luptă la fel cum dispar acum soldaţii noştri”, a declarat ea, conform agenţiei Unian.\n„A fost o vreme când batalioanele voluntare, la fel ca un stâlp, stăteau ferme în faţa acestor autorităţi putrede”, a adăugat Savcenko.\nEa a declarat, de asemenea, că va intra în greva foamei.\n„Voi face la fel cum am făcut şi în Rusia, atunci când duşmanii m-au torturat”, a precizat ea.\nDupă audiere, în timp ce era escortată în afara sălii de judecată, ea le-a strigat suporterilor: „Până când ne vom revedea afară”.\nDacă va fi găsită vinovată, ar putea face închisoare pe viaţă."}