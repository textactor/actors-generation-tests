{"id":43556,"title":"Nadejda Savchenko, lipsită de imunitate de Rada de la Kiev și reținută în plen","content":"Savchenko este acuzată de terorism și pregătirea unei lovituri de stat. Procuratura Generală afirmă că Savchenko se pregătea să execute un atac terorist în Parlament.\nLa ședința de astăzi, procurorii au prezentat înregistrări audio și video pe care le oferă drept dovezi ale complotului. \nPe una dintre înregistrări Savchenko spune: „Propun o lovitură de stat. Ei trebuie lichidați fizic, toți odată”. \nPe înregistrări Savchenko ar discuta cu șeful centrului „Corpul de ofițeri”, Vladimir Ruban, care se ocupă cu eliberarea ostaticilor ucraineni în Donbas. Procurorul general al Ucrainei, Iuri Luțenko, spune că cei doi planificau și un atentat asupra vieții președintelui Petro Poroshenko.\nSavchenko a declarat anterior că planurile pe care le descrie procuratura sunt „absurde și imposibil de efectuat”. „Pentru mine a fost important ca ei să creadă în asta, ca puterea să înțeleagă că e muritoare. Nu e un atac terorist. E o provocare politică”, a spus ea. "}