{"id":42388,"title":"Serghei Lavrov: SUA să nu se joace cu focul în Siria","content":"„Îi învit încă o dată pe americani să nu se joace cu focul şi să îşi măsoare paşii, care nu trebuie să fie determinaţi de nevoile mediului politic actual, ci mai degrabă de interesele pe termen lung ale poporului sirian şi ale tuturor persoanelor din această regiune, inclusiv ale kurzilor”, a declarat Lavrov.\nSiria se confruntă, începând din martie 2011, cu revolte reprimate violent şi cu un conflict militar între serviciile de securitate subordonate regimului Bashar al-Assad, forţele opoziţiei şi grupuri teroriste, inclusiv organizaţia sunnită Stat Islamic. Bilanţul conflictului depăşeşte 340.000 de morţi.\nRusia, Iranul şi mişcarea şiită libaneză Hezbollah oferă susţinere Administraţiei Bashar al-Assad. Statele Unite şi alte ţări occidentale susţin grupuri insurgente siriene. Turcia efectuează operaţiuni împotriva grupurilor rebele kurde, iar Israelul a efectuat o serie de raiduri aeriene în Siria împotriva unor baze iraniene şi ale organizaţiei fundamentaliste Hezbollah."}