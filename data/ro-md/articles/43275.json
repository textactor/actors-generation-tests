{"id":43275,"title":"Reacții și comentarii după anunțul Guvernului privind achiziția energiei electrice: Preț mai mare și anunțuri diferite","content":"În cadrul licitaţiei de achiziţie a energiei electrice cel mai mic preţ a fost oferit de Centrala Termoelectrică Moldovenească (Centrala de la Cuciurgan). Cu toate acestea Moldova va cumpăra şi curent electric mai scump de la grupul DTEK al miliardarului ucrainean Rinat Akhmetov.\nLa concursul de oferte organizat de Gas Natural Fenosa au prezentat propuneri şi au participat Energocom SA și compania ucraineană Donbassenergo (ДОНБАССЭНЕРГО), scrie mold-street.md.\n„După două runde de negocieri cea mai avantajoasă s-a dovedit a fi oferta Energocom. Preţul mediu al energiei electrice achiziţionate începând cu 1 aprilie 2018 este de aproximativ 52,8 dolari pentru un MWh. Volumele de energie necesare companiilor Grupului Gas Natural Fenosa în Moldova va fi asigurat de către Energocom SA în proporție de 70% de la CERS Moldovenească („Молдавская ГРЭС”) la prețul de 50,4 de dolari pentru un MWh și 30% de la DTEK (Ucraina) la prețul de 58,4 de dolari pentru un MWh\", anunţă Gas Natural Fenosa.\nDe notat că Ministerul Economiei a anunţat că prețul mediu de achiziție constituie circa 5,24 cenți americani pentru un kWh, ceea ce este cu 0,04 cenţi mai puţin decât anunţă Gas Natural Fenosa.\nMenţionăm că prețul de achiziție oferit de către cei doi furnizori este mai mare cu 16% decât cel din contractul precedent.\nUnele formațiuni politice susțin că în anunțul Ministerului Economiei sunt informații confuze. \n„Putem deduce că ambii furnizori au propus același preț de livrare a energiei electrice. Adică au făcut un cartel, prin care au majorat semnificativ prețul energiei electrice. Totodată, dacă ambii furnizori au propus același preț de furnizare a energiei electrice, apare o întrebare justificată privind oportunitatea semnării contractului cu Centrala de la Cuciurgan în contextul în care în spațiul public n-a parvenit nici o informație precum că partea ucraineană s-ar afla în imposibilitate de a garanta furnizarea stabilă a energiei electrice. Mai mult ca atât, e cunoscut faptul că țara vecină a majorat semnificativ exportul energiei electrice în 2017 și planifică menținerea aceluiași trend pentru anul curent. Or, prin procurarea energiei electrice din Transnistria noi continuăm susținerea economică a regimului separatist și contribuim la creșterea artificială a datoriei cetățenilor din partea dreaptă a Nistrului pentru gazele naturale”, se menționează într-o declarație a Partidului Platforma Demnitate și Adevăr. \nMinisterul Economiei susţine că scumpirea nu va afecta tarifele plătite de cetățeni pentru energia electrică consumată. Și asta pentru că, în urma introducerii noii metodologii de calculare a prețurilor, dar și datorită evoluției cursului valutar, au fost identificate soluții pentru a nu admite majorarea tarifelor din cauza diferenței dintre contractul actual și cel anterior, susţine MEI.\n„Tocmai această afirmație dubioasă demonstrează clar că până în prezent cetățenii au achitat și mai achită un tarif exagerat și nejustificat pentru energia electrică consumată. Reieșind din cele expuse, Platforma DA presupune că sub paravanul așa zisei licitații de procurare a energiei electrice se ascunde încă un act netransparent al guvernării, comis în defavoarea țării și a cetățenilor. Acesta urmărește doar interesele oligarhilor de pe ambele maluri ale Nistrului. În aceste circumstanțe Platforma DA cere Guvernului Plahotniuc - Filip să facă publică informația detaliată privind modalitatea de organizare și desfășurare a întregului proces de contractare a furnizorilor de energie electrică, precum și să ofere explicații exhaustive referitor la raționamentele încheierii contractului de livrare a energiei electrice cu Centrala de la Cuciurgan. Totodată, Platforma DA cere ca ANRE în procesul revizuirii tarifelor la energia electrică să le micșoreze în cuantumul sumelor achitate nejustificat de către consumatori până în prezent”, se mai arată într-un comunicat al fomațiunii. "}