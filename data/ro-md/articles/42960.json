{"id":42960,"title":"BNM anunță că a primit de la Kroll raportul final al investigației fraudei bancare","content":"Raportul, împreună cu datele operative referitoare la urmărirea fondurilor fraudate, urmează sa fie transmis săptămâna viitoare organelor de anchetă din Republica Moldova de către reprezentanții Kroll conform procedurilor agreate cu consorțiul internațional.\nPotrivit BNM, reprezentanții companiilor Kroll și Steptoe & Johnson și-au confirmat disponibilitatea de a colabora în continuare cu organele de anchetă moldovenești, pentru a susține efortul de recuperare a bunurilor fraudate pe plan internațional, dar și pentru a întări baza probatorie în procedurile inițiate pe plan intern.\nAmintim că o sinteză a raportului de investigație, care dezvăluie cum au fost furați banii, precum și țările prin care aceștia au circulat sau în care au ajuns, a fost publicată în decembrie 2017 pe pagina web a BNM. Documentul de 57 de pagini are opt capitole care descriu, printre altele, metodologia investigației internaționale, analiza expunerilor băncilor fraudate in perioada 2012-2014, legătura grupului Shor cu acționariatul băncilor fraudate, mecanismele de spălare a banilor și destinația fondurilor frauduloase. "}