{"id":42511,"title":"FOCUS. Debutul lui Țuțu la tribuna Parlamentului, luat peste picior. Ciobanu: Faceți lecții de lectură! Candu: Ați uitat de omenie","content":"„Domnule Țuțu, spuneți vă rog, ce înseamnă aparență etnică?”, a întrebat Maria Ciobanu, făcând aluzie la faptul că în proiect s-a strecurat o greșeală, iar „apartenență” a fost scrisă „aparență”.\n„Dumneavoastră știți foarte bine ce e asta. La noi în Republica Moldova este... A, e o greșeală tehnică, atunci o să excludem”, a spus Țuțu.\n„Iată domnule Țuțu ce înseamnă a nu cunoaște limba română! Și eu vă sugerez colegial: faceți niște exerciții de lectură înainte de a veni la tribuna centrală. Ați schimonosit astăzi o sumedenie de cuvinte, fapt inadmisibil în Parlamentul Republicii Moldova”, l-a criticat Ciobanu pe Țuțu.\nÎn apărarea sportivului-deputat a sărit speakerul Andrian Candu.\n„În Parlament încercăm să nu dăm lecții unul altuia, fiecare are o anumită pregătire. Fiecare persoană are dreptul și la inițiativă legislativă și să-și expună viziunea și să expună proiectul. Dvs. ca o colegă bună, pe parcursul celor patru ani, trebuia să încurajați persoanele ca domnul Țuțu să învețe inclusiv limba. Asta înseamnă colegialitate, omenie și să fii solidar. Dar fiecare dintre noi a uitat despre asta. Da, vă țin morală, fiindcă în acest Parlament uneori se depășesc limitele”, a declarat Candu înflăcărat."}