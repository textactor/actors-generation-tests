{"id":43005,"title":"VIDEO. Juventus și Manchester City s-au calificat în sferturile Ligii Campionilor. Antrenorul lui Tottenham: E puțin nedrept","content":"„Acest eşec nu a venit din cauza lipsei de experienţă sau lipsei de concentrare. Câte ocazii ne-am creat în cele două manşe? Juventus a avut azi (n.r. ieri) trei ocazii şi a marcat două goluri. Noi ne-am creat multe ocazii şi am înscris o dată. Sunt foarte mândru pentru că am fost mult mai buni în cele două meciuri, însă la acest nivel, în trei minute, soarta meciului s-a întors în favoarea lui Juventus. E clar că meritam mai mult, e puţin nedrept\", a afirmat antrenorul lui Tottenham, Mauricio Pochettino, potrivit digisport.ro.\nJucătorul lui Juventus, Giorgio Chiellini, este de altă părere. „E vorba de istoria lui Tottenham. Ei întotdeauna îşi creează multe ocazii şi înscriu atât de mult, dar în final le lipseşte ceva pentru a merge până la capăt. Noi credem în istorie. Şi la meciul dintre Paris Saint Germain şi Real Madrid s-a văzut că istoria şi experienţa sunt importante\", a declarat fundaşul piemontezilor.\n„Acum patru ani nu aveam această experienţă, dar am crescut de la an la an. Tottenham are ocazii, este o echipă bună, însă nu e deocamdată capabilă să câştige acest tip de meci. Câteodată e nevoie de o scânteie, poate un trofeu câştigat. Noi am profitat de experienţa pe care o avem\", a mai spus apărătorul.\nÎn celălalt meci al serii, FC Basel a obținut o victorie de palmares pe terenul lui Manchester City, scor 1-2. Asta după ce în prima manșa din Elveția, echipa engleză s-a impus cu 4-0 și astfel trece mai departe.\n"}