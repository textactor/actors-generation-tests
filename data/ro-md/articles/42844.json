{"id":42844,"title":"Bloomberg: Europa va fi lovită de un al doilea val de aer arctic, care va crește prețurile energiei","content":"Frontul Arctic în Europa va împiedica aerul mai cald să înainteze spre nordul continentului cel puţin până la jumătatea lunii martie, a spus Jason Nicholls, meteorolog şef la Accuweather. Toate cele şase prognoze meteo consultate de Bloomberg News au arătat că prima jumătate a lunii martie va fi mai rece decât în mod normal, iar frigul se va resimţi în special în Marea Britanie, Scandinavia şi regiunea baltică.\nChiar dacă vremea din următoarele săptămâni va fi mai puţin severă faţă de valul de frig actual, temperaturile ar urma să fie cu până la 3 grade Celsius sub nivelul normal, potrivit Accuweather. Două dintre estimări afirmă că vremea rece se va menţine până în aprilie.\nPreţurile gazelor şi energiei electrice „vor fi expuse unei volatilităţi mari, în conjuncţie cu valul de frig care se va întinde în nordul Europei şi în părţi din Europa Centrală. În timp ce cererea va scădea în primăvară, nu trebuie să uităm că venim dintr-un februarie friguros”, a spus Giacomo Masato, meteorolog la Marex Spectron, în Londra.\nVremea deosebit de rece a ajuns de la Moscova în sudul Europei şi a exercitat deja presiuni asupra reţelelor de energie şi infrastructură. Luna februarie a fost una dintre cele mai reci luni din ultimii 10 ani, iar acest fapt i-a determinat pe traderi să folosească gaze din depozitele europene în cel mai rapid ritm din cel puţin 10 ani. Dacă frigul va continua, refacerea rezervelor de gaze pentru iarna viitoare ar putea fi întârziată.\nCu un nivel mai scăzut al rezervelor de gaze comparativ cu anii anteriori, stocurile de energie ale Marii Britanii sunt afectate de valurile prelungite de frig”, a arătat Oliver Burdett, director comercial la firma de consultanţă în domeniul energiei Enappsys, din Stockton-on-Tees, Anglia. Creşterile de preţuri pornesc de la un nivel ridicat, după creşterile provocate de valul de frig din Siberia, a explicat el, potrivit sursei.\nTemeraturile din nordul regiunii ar putea fi periculos de scăzute, cu până la 10 grade Celsius sub nivelul normal pentru începutul lunii martie, a spus Joe D’Aleo, meteorolog şef la WeatherBell Analytics."}