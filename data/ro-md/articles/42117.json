{"id":42117,"title":"Israelul, bombardamente masive în Siria ca ripostă la doborârea avionului militar. Iranul și Hezbollah amenință cu atacarea bazelor israeliene și americane","content":"Un avion israelian de vânătoare de tip F-16 a fost doborât în cursul nopţii de vineri spre sâmbătă de sistemele antiaeriene siriene în timp ce efectua raiduri aeriene în Siria ca reacţie la infiltrarea unei drone de fabricaţie iraniană în partea de nord a Israelului. Cei doi piloţi ai avionului israelian s-au catapultat şi au reuşit să ajungă în nordul Israelului. Armata israeliană susţine că avionul de vânătoare israelian a fost doborât de artileria siriană cu rachete de fabricaţie rusească.\nÎn replică la aceste incidente, Israelul a lansat sâmbătă după-amiază o nouă serie de raiduri aeriene în Siria. Riposta a fost „cel mai mare şi cel mai semnificativ atac efectuat împotriva sistemelor antiaeriene siriene de la Operaţiunea Pace în Galileea”, efectuată în 1982, în timpul Primului Război din Liban, afirmă generalul de brigadă Tomer Bar, un comandant al Forţelor Aeriene israeliene, citat de cotidianul Times of Israel.\nIsraelul efectuează frecvent raiduri aeriene în Siria, argumentând că vizează transporturi de armament iranian spre mişcarea fundamentalistă şiită Hezbollah, activă în sudul Libanului, dar care oferă susţinere militară Administraţiei Bashar al-Assad în conflictul cu grupuri insurgente şi teroriste. La rândul lor, Iranul şi Siria sunt principalii susţinători politici şi militari ai regimului de la Damasc.\n"}