{"id":43279,"title":"Comisia de la Veneția se convoacă în sesiune plenară. Se vor examina trei subiecte cu privire la R. Moldova","content":"Comisia de la Veneția va discuta în sesiune plenară 3 subiecte referitoare la Republica Moldova. Parlamentul va fi reprezentat în discuțiile cu experții Comisiei de la Veneția de către deputații din Comisia juridică, numiri și imunități, Igor Vremea și Sergiu Sîrbu.\nPrima sesiune plenară a Comisiei de la Veneția din 2018 se va desfășura în perioada 16-17 martie. În ședința din 16 martie, experții își vor expune opinia comună cu OSCE / ODIHR referitor la legislația electorală. De asemenea, Comisia de la Veneția va examina proiectul de lege de modificare și completare a Constituției în domeniul justiției. Cel de-al treilea aviz se va referi la proiectul de lege ce vizează modificarea articolului 42 din Constituție privind libertatea de asociere.\nAnterior, experții Comisiei de la Veneția au efectuat vizite de lucru în Republica Moldova, discutând cu reprezentanții autorităților și ai partidelor politice modificările legislative respective."}