{"id":43186,"title":"„Sunt devotat orheienilor”. Șor spune că nu va candida la Primăria Chișinău, dar partidul va desemna un candidat","content":"„Nu pentru prima dată, în presă apare numele meu în calitate de posibil candidat la funcția de primar general al capitalei. Despre acest lucru mă roagă în cadrul întâlnirilor și simplii chișinăuieni. Nu voi ascunde, sunt flatat de o asemenea încredere. Mai mult, știu foarte bine ce și cum trebuie să fac pentru a îmbunătăți situația Chișinăului și a locuitorilor săi.\nDoar că am responsabilități față de Orhei și locuitorii acestui oraș! Nu pot să renunț la ei. Anume prin faptul că ținem toate promisiunile făcute, până la ultima virgulă, ne și deosebim de actuala clasa politică din Moldova! Sunt devotat orheienilor și le voi servi lor! Din acest motiv voi rămâne la Orhei și voi continua să transform acest oraș în cel mai modern oraș din țară”, se arată într-un comunicat de presă al celui care este vizat în mai multe dosare penale privind furtul miliardului din sistemul bancar.\n„În același timp, nu putem lăsa Chișinăul în situația dezastruoasă, în care se află astăzi. Prin urmare, în această duminică, în cadrul Consiliului Politic al Partidului vom lua decizia dacă vom participa la alegerile locale și, în cazul deciziei pozitive, vom desemna candidatul, inclusiv la funcția de primar general al capitalei.\nEchipa noastră dispune de experiență unică în conducerea orașului Orhei și, prin urmare, va fi capabilă să soluționeze și problemele de la Chișinău”, a anunțat Șor."}