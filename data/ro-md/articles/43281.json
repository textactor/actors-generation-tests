{"id":43281,"title":"Democrații nu pierd timpul. Proiectul cu privire la construcția Chișinău Arena a fost înregistrat la Parlament","content":"„De la independență până acum sălile de concerte, stadioanele și sălile de sport au fost distruse și reprofilate. În premieră, după 26 de ani, putem construi o arenă polivalentă pentru Moldova. Acest proiect, care sper că va fi susținut de toți colegii din Parlament, este primul pas pentru ca această arenă să devină realitate”, a spus președintele Parlamentului Andrian Candu, unul din autorii proiectului de lege. \nDemocrații au anunțat că proiectul ar urma să fie construit printr-un parteneriat public-privat, cu o capacitate de până la 5 mii de locuri și spații generoase pentru activități sportive, culturale, zonă de antrenamente, piscină olimpică, club de tenis, precum și expoziții, conferințe și întruniri. Termenul propus pentru realizarea proiectului este de un an.\nAmintim că după ce democrații și-au arătat proiectul, s-a descoperit că prezentarea video e luată dintr-un concept video elaborat de francezi în 2014 - Arena Dunkerque. „Ceea ce veți vedea sunt surse publice. Noi am luat și imagini, ca să se înțeleagă despre ce este vorba”, a declarat Candu înainte de a difuza video.\nPotrivit estimărilor lui Candu, construcția arenei ar costa până la 50 de milioane de euro, iar statul deja a alocat din bugetul de stat o contribuție de 100 de milioane de lei pentru proiectul ambițios."}