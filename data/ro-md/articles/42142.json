{"id":42142,"title":"Și-a bătut soția și a primit amendă de 500 de lei, iar femeia a fost urmărită penal. Guvernul va trebui să dea explicații la Curtea Europeană","content":"Liuda Iachimovschi - mamă a trei copii - a fost agresată de soțul acesteia în anul 2011, iar ca urmare a loviturilor primite, și-a pierdut cunoștința. Pentru aceasta, însă, soțul a primit doar o amendă simbolică de 500 lei.\nDeși soția a fost internată în spital pentru 10 zile, după loviturile primite de la soț, organele de urmărire penală au inițiat un dosar penal împotriva acesteia, fiind învinuită că i-a cauzat leziuni medii soțului, riscând până la 5 ani de închisoare. Însă, datorită implicării juriștilor asociației Promo-LEX, după lungi procese în instanțele de judecată din țară, Liuda Iachimovschi a fost declarată nevinovată.\nDeși reclamanta nu a fost de acord cu faptul că agresorul a scăpat cu o simplă amendă, cererea ei ca acesta să fie tras la răspundere penală a fost respinsă. La fel, nici procuratura nu a dat curs plângerilor ei în acest sens. Mai mult, autoritățile au refuzat să emită măsuri de protecție pentru ea și cei trei copii.\nÎn atare situație, victima nu a beneficiat de protecție reală și efectivă din partea autorităților, iar agresorul a rămas, practic, nepedepsit. Dimpotrivă, reclamanta a fost transformată din victimă în agresor.\nPrin urmare, avocații Promo-LEX au depus o cerere la Curtea Europeană, care a fost acceptată spre examinare. Așadar, înainte ca să examineze fondul cauzei, Curtea a invitat Guvernul să prezinte explicații cu privire la aceste încălcări ale drepturilor Liudei Iachimovschi. Guvernul are la dispoziție trei luni pentru ca să prezinte explicațiile pe acest caz."}