{"id":42985,"title":"Deținătorii pașapoartelor românești vor fi anunțați prin SMS când urmează să le expire actul","content":"„Începând de miercuri, cu sprijinul Companiei Naţionale Imprimeria Română, va deveni funcţional sistemul de notificare a cetăţenilor români cu privire la faptul că urmează să le expire paşaportul. Astfel, deţinătorii de paşapoarte, care au comunicat la depunerea ultimei cereri un număr de telefon valabil, vor primi un SMS prin care vor fi informaţi că le expiră paşaportul, cu una până la trei luni înainte”, se arată în documentul citat.\nDe asemenea, prin acelaşi mesaj, cetăţenii vor fi încurajaţi să se programeze din timp pentru a evita timpii mari de aşteptare din perioada de vară.\nMAE precizează că textul mesajului va fi: „Paşaportul dvs. va expira în curând. Pentru reînnoire, programaţi-vă online pe epasapoarte.ro (România) sau econsulat.ro (străinătate)”. Pentru SMS-urile transmise la nivel naţional, va figura ca semnatar D.G. Paşapoarte, iar în străinătate, Departamentul Consular. Mesajele vor fi trimise de la numărul scurt 1813, la eticheta de expeditor figurând termenul PAŞAPOARTE.\nTotodată, în luna martie vor primi un SMS de notificare cetăţenii cărora le-a expirat paşaportul în ultimele 6 luni.\n"}