{"id":43054,"title":"Rise Project România: Liviu Dragnea e anchetat oficial în Brazilia. Liderul PSD: Au reîncălzit ciorba, eu nu o mănânc","content":"RISE Project și Folha de São Paolo, una dintre cele mai mari publicații din Brazilia, au obținut confirmarea că autoritățile din această țară au în desfășurare o anchetă al cărei subiect este președintele PSD.\nDragnea este suspectat că ar fi folosit bani proveniți din afaceri corupte din România la achiziția de proprietăți pe plaja din Cumbuco, la 30 de kilometri de Fortaleza, capitala statului Ceara.\nBrazilienii au inițiat ancheta după ce procurorii din România au luat legătura cu ei, în iulie anul trecut.\nProcurorul federal din Brazilia a declarat că încearcă să determine dacă Liviu Dragnea a folosit „portocale” ca să spele bani și să achiziționeze proprietăți în Brazilia.\nÎn portugheză, laranja, adică portocala, este termenul care desemnează interpușii, persoane băgate la înaintare de politicieni corupți sau criminali pentru a-și ascunde implicarea în diverse afaceri, mai notează Rise Project.\nAstfel, cele două „portocale” sunt fostul coleg de facultate a lui Dragnea, Mugurel Gheorghiaș, și un cetățean brazilian.\nFostul coleg de facultate al lui Dragnea și fost acționar principal al TelDrum SA, firmă atribuită de către DNA lui Liviu Dragnea, deține o firmă braziliană pe care a folosit-o pentru a cumpăra o vilă de lux, dotată cu teren de tenis și piscină pe malul oceanului Atlantic. Alintată „Casa Grande” de Dragnea și anturajul său, vila i-a găzduit, în numeroase rânduri, pe șeful PSD, pe Costel Comana și pe alți oaspeți din România.\nRugat să comenteze investigația, Dragnea a calificat-o drept „o prostie”. „Văd o foarte mare disperare înainte de Congres. Ce vă pot spune şi îmi asum autodenunţul ăsta: m-au prins când vindeam portocale pe plajă. (...) De ce trebuie să lămuresc eu. Orice iese cu o prostie trebuie să o lămuresc eu. (...) E cu totul întâmplătoare (n.r. - apariţia în media a subiectului) acum înainte de Congres.(...) Eu am încheiat discuţia despre acest subiect. Am mai discutat despre acest subiect şi în 2017. Înţeleg că este o supărare şi trebuie să reîncălzească ciorba asta. Au reîncălzit-o. Eu n-o mănânc. E simplu”, a spus Dragnea.\nÎn 13 noiembrie 2017, liderul PSD, Liviu Dragnea, a fost pus sub urmărire penală sub acuzaţiile de constituire a unui grup infracţional organizat, folosire sau prezentare cu rea-credinţă de documente ori declaraţii false, inexacte sau incomplete şi abuz în serviciu cu obţinere de foloase pentru sine sau pentru altul, alături de alte opt persoane, între care reprezentanţi ai firmei Tel Drum."}