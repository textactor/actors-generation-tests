{"id":42277,"title":"Compania Finpar Invest, afiliată lui Vlad Plahotniuc, scoasă din dosarul „Guguță”","content":"Curtea de Apel Chişinău a respins însă solicitarea, considerând-o nefondată. Încheierea a fost contestată la CSJ de ambele companii, iar la 14 februarie 2018 magistraţii au dat curs celor două recursuri. Prin urmare, Finpar Invest a fost înlocuită în acest dosar civil cu Regata Imobiliare. „Temei al succesiunii procedurale este transmiterea drepturilor sau obligațiilor materiale de la un subiect al raportului material la celălalt. Succesiunea în drepturile procedurale este universală, iar succesorul preia toate drepturile și obligațiile predecesorului său. Colegiul reține că calitatea procesuală activă și, respectiv, succesiunea în drepturile procedurale poate fi transmisă în cursul procesului unei alte persoane care nu a participat până atunci la proces”, se arată în decizia CSJ din această săptămână.\nCele două companii au încheiat tranzacţia la 27 iunie 2017, peste 13 zile de la decizia CSJ prin care dosarul a fost transmis la rejudecare în instanţa de apel. Regata Imobiliare a fost fondată de firma Biotehnos şi este administrată de Mihaela Usataia. Între timp, firma şi-a schimbat sediul juridic: acum compania se află pe strada Maria Cebotari 20, adresa cafenelei „Guguţă”. Biotehnos, firmă care se ocupă de comerţul cu produse cosmetologice şi farmaceutice, a fost fondată de omul de afaceri Ceslav Ciuhrii şi la fel îşi are sediul pe strada Maria Cebotari 20. Ceslav Ciuhrii a mai fondat şi Entofarm SRL, firmă care se ocupă de depozitări, fabricarea preparatelor farmaceutice, comerţ etc. Într-un interviu din 2013 pentru revista Aquarelle, Ceslav Ciuhrii era prezentat drept proprietarul restaurantului „Mi Piace” din sectorul Botanica. Ziarul de Gardă a scris anterior că firma care deţine cafeneaua „Guguţă” are și două terenuri de peste un hectar fiecare, situate pe bd. Mircea cel Bătrân 25/1, pe care urmează să fi construit primul magazin Kaufland din Republica Moldova. \nCafeneaua „Guguţă” a intrat în pose­sia fir­mei Fin­par Invest în 2009, în urma unei tranzacții dubioase. Atunci Consiliul municipal Chişinău a încercat să-și întoarcă pro­pri­e­ta­tea şi a cerut instanţei de jude­cată anu­la­rea con­trac­te­lor de vânzare-cumpărare. \nPeste ani, în 2015, Judecătoria sectorului Centru din Capitală a emis o decizie prin care Fin­par Invest avea dreptul să ridice un hotel cu 15 etaje în centrul Chişinăului. Magistraţii interziceau însă privatizarea terenului din Parcul „Ştefan cel Mare”, unde este amplasată cafeneaua „Guguţă”. Subiectul a provocat reacţii aprinse în societate, mai mulţi activişti protestând împotriva deciziei. Hotărârea primei instanţe a fost contestată în instanţă de repre­zen­tanţii Con­si­li­u­lui muni­ci­pal Chi­şi­nău şi ai Agenţiei de Inspec­tare şi Res­ta­u­rare a Monu­men­te­lor.\nÎn aprilie 2016, Cur­tea de Apel Chi­şi­nău a anu­lat deci­zia Jude­că­to­riei sectorului Cen­tru prin care fir­ma Fin­par Invest putea să con­stru­iască hotelul. Totodată, atunci instanţa a menţi­nut interdicţia de privatizare a terenului afe­rent. În 2017, CSJ a trimis dosarul la rejudecare la Curtea de Apel Chişinău.\nAnterior, într-o anchetă a Centrului de Investigații Jurnalistice, reporterii scriau că Finpar Invest, firmă cu un capital social de aproape jumătate de miliard de lei și care deţine mai multe terenuri şi clădiri în Chişinău, este afiliată liderului PD, Vladimir Plahotniuc. Pe lângă faptul că are adresa pe bd. Ştefan cel Mare 132, acolo unde este înregistrat şi SRL-ul ce deţine hotelul Nobil, despre care Plahotniuc a recunoscut că-i aparţine, Finpar Invest are în proprietate şi terenul pe care este construit hotelul de cinci stele din centrul Chişinăului. \n"}