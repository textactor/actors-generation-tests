{"id":43024,"title":"FOTO. Alături de mame în dificultate: La Anenii Noi a fost inaugurat primul centru maternal","content":"Centrul maternal este destinat cuplurilor mamă-copil, inclusiv gravidelor aflate în ultimul trimestru de sarcină, care se află în situații dificile și riscă separarea copilului de familie. Este vorba de mame singure, mame minore, mame care provin din familii marginalizate, vulnerabile, neacceptate de familie/parteneri, victime ale abuzului, mame fără un loc de trai etc. Serviciile sociale în cadrul centrului sunt oferite gratuit, pe un termen scurt și mediu (3-12 luni). Mamele minore sunt găzduite până la împlinirea majoratului.\nMamele vor primi cazare, consiliere de îngrijire a copilului, asistență psihologică, juridică și socială individualizată de care au nevoie pentru a depăși situația dificilă.\nLa momentul inaugurării, Centrul maternal din Anenii Noi găzduiește deja 4 cupluri mamă-copil, iar altele 3 sunt în așteptarea deciziei din partea Comisiei de protecție a copilului din raion. \nPotrivit Raportului Național elaborat pentru ONU privind implementarea Convenției cu privire la Drepturile Copilului, în anul 2014, peste 168.000 de copii din Republica Moldova au fost afectați de migrație, iar 62.811 dintre aceștia se aflau la evidența sistemului de asistență socială. În perioada aceluiași an, 290 de copii au fost abandonați în maternități.\nNoul serviciu social a devenit funcțional datorită sprijinului financiar Kaufland și a fost inițiat de CCF/HHC Moldova, în colaborare cu autoritățile publice locale. Suportul financiar oferit de Kaufland, în sumă de 60.000 Euro a fost valorificat pentru procurarea imobilului în care se află Centrul maternal și a terenului adiacent. \n"}