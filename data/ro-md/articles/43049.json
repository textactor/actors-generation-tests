{"id":43049,"title":"O fetiță de doi ani a fost găsită carbonizată într-o locuință care a luat foc, în r. Soroca","content":"Ieri, către ora 12:00, Serviciul 901 a fost alertat despre producerea unui incendiu, în satul Băxani, raionul Soroca. La fața locului au intervenit două autospeciale de pompieri, iar în timpul intervenției de stingere, într-o cameră, a fost depistat corpul neînsuflețit al unui copil, cu urme de carbonizare. Ulterior s-a constatat  că este o fetiță de 2 ani.\nDin informațiile operative, se cunoaște că în acea locuință, în timpul izbucnirii incendiului, se mai aflau alți doi minori, care nu au avut de suferit. Se mai cunoaște, că fetița care și-a pierdut viața a fost adusă de către părinți în ospeție la rude, în casa cărora s-a și produs incendiul. Focul a distrus bunurile materiale doar din odaia în care a fost găsit copilul.\nAlte circumstanțe despre izbucnirea și cauza incendiului dat, urmează să fie investigate, întrucît în teren au intervenit și lucrat pentru studierea acestora, angajații Direcției situații excepționale Soroca și ai Laboratorul experimental antiincendiar IGSU. Alte circumstanțe referitoare la acest caz, sînt cercetate de către organele de resort. Potrivit statisticii IGSU, de la începutul anului curent, în țară au fost înregistrate 330 incendii, în care au decedat 45 persoane, dintre care 3 minori."}