{"id":42168,"title":"„Război civil” și „oameni de a treia clasă”: Ce mesaje le transmit deputații găgăuzi locuitorilor din UTAG despre Declarațiile de Unire","content":"Cum era și de așteptat, găgăuzii s-au arătat cei mai iritați de declarații de unire și astfel au recurs la contraatac. Potrivit liderului socialist din Găgăuzia, Alexandru Suhodolschi, până în prezent, 21 de localități ale autonomiei găgăuze au semnat deja declarații „pentru integritatea și independența Republicii Moldova”.\nDeputatul găgăuz Gheorghe Leiciu consideră că cei care au votat pentru Unire trebuie pedepsiți, deoarece au comis „infracțiuni asupra sistemului constituțional, prevăzut în articolul 341 din Codul penal al Republicii Moldova.” Tot el menționează că găgăuzii sunt târâți într-un joc politic fără voia lor și deși legea le permite ieșirea din componența Moldovei, găgăuzii „vor rămâne pe baricade până la sfârșit și vor face totul pentru a menține independența Republicii Moldova”.\nUn alt deputat găgăuz, Nicolai Invanciuc, atenționează că o posibilă Unire a Republicii Moldova cu România poate provoca un război civil și astfel moartea multor oameni nevinovați. Tot el conchide că în cazul în care unirea totuși ar avea loc, moldovenii vor fi considerați în România de „clasa a doua”, în timp ce găgăuzii „de clasa a treia.”\nRecent, și Noua Găgăuzie, condusă de deputatul democrat Nicolai Dudoglo și care este cea mai importantă forță politică din autonomie și-a declarat îngrijorarea față de acțiunile forțelor unioniste pe care le consideră neconstituționale și care după părerea lor „pot stopa dezvoltarea economică, socială și durabilă, precum și implementarea reformelor.”\n"}