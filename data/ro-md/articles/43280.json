{"id":43280,"title":"DOC. Buzăul a adoptat, în unanimitate, o declarație de Unire cu Republica Moldova","content":"„În anul sărbătoririi Centenarului României Mari, peste o sută de primari din Republica Moldova au declarat unirea cu România şi, de aceea, este o datorie de onoare să le răspundem printr-un gest similar, mai ales că preşedintele Consiliului de Miniştri de acum o sută de ani al României a fost un buzoian, Alexandru Marghiloman”, a declarat, la finalul şedinţei extraordinare, primarul Constantin Toma.Potrivit sursei citate, unirea cu Basarabia de acum o sută de ani a fost realizată de elite cu sprijinul tuturor locuitorilor din fosta provincie românească.„De această dată, unirea se face de jos în sus şi am dorit să nu ratăm un moment istoric atât de important, căci mai devreme sau mai târziu unirea Republicii Moldova cu patria-mamă se va înfăptui”, a mai declarat sursa citată.\nConstantin Toma a mai spus că pe 17 martie a. c la Sala Sporturilor din Buzău va avea loc un concert de muzică populară românească intitulat „Din suflet românesc”, un duplex Buzău-Chişinău, la care sunt aşteptaţi şi primarii unionişti din Republica Moldova.\nAmintim că trei raioane și nu mai puțin de 113 localități din Republica Moldova au votat, de la începutul anului, Declarații de Unire cu România."}