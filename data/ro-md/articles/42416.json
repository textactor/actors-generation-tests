{"id":42416,"title":"Cum sunt alese majoretele din „armata frumuseților”. Dezvăluirile unei dezertoare din Coreea de Nord","content":"Han Seo-hee, o majoretă din echipa Coreei de Nord, care locuiește acum în Coreea de Sud, după ce a reușit să dezerteze, povestește că a fost antrenată „psihologic” pentru a promova ideologia Coreei de Nord. Ea susține că singurul scop pentru care echipa de majorete a fost trimisă la Jocurile Olimpice este acela de a manipula politic.\nÎntr-un interviu acordat BBC, Seo-hee spune că majoretele sunt selectate din universitățile de elită și din familiile înstărite și loiale regimului de la Phenian. Ele sunt învățate apoi să promoveze ideologia nord-coreeană și agenda naționalistă a lui Kim Jong-un.\n„Eram separate pentru diferite tipuri de exerciții psihologice. Ni se spunea că nu ar trebui să fim surprinse sau șocate de cum se trăiește într-o altă țară. În special, scopul acestor antrenamente era să nu uităm țara din care venim, nici măcar pentru un minut. Nu eram acolo doar pentru a face galerie echipelor, ci pentru a intra în inima inamicului”, spune tânăra.\nRegimul din Coreea de Nord a trimis la Olimpiada de Iarnă, care are loc în Coreea de Sud, o delegație în care majoretele sunt mai numeroase decât sportivii. Tinerele au pus în scenă aceeaşi reţetă pe care o vedem la toate festivităţile comuniste: sincronizare perfectă şi entuziasm exagerat. E un spectacol care fascinează şi şochează, în acelaşi timp.\nSeamănă cu un detaşament militar pentru că acţionează la comandă şi după reguli stricte. Nimic nu e la întâmplare pentru cele 229 de tinere trimise de regimul comunist să-i susţină pe sportivii nord-coreeni la Olimpiada de Iarnă.\nÎn tribune, fiecare gest e calculat, toate se mişcă în acelaşi ritm şi de aceea i-au fascinat pe ceilalţi spectatori. La primele lor apariţii, au captat atenţia mai mult decât sportivii. Sud-coreenii s-au grăbit să le fotografieze, dar nu au putut interacţiona cu ele."}