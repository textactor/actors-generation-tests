{"id":42599,"title":"Tiraspolul inițiază construcția unui „terminal vamal internațional”","content":"Într-un comunicat de presă se menţionează că, potrivit practicii, astfel de terminale includ: piste de control vamal și grăniceresc, ghișee pentru personal, clădire administrativă cu infrastructură de bariere, semne de circulație, marcaj rutier, toate acestea acoperite cu copertină. Concomitent, este planificată construcția unui cartier vamal pentru deservirea și concentrarea transportului de mare tonaj, supus procedurii de vămuire a mărfurilor importate, exportate, tranzitate.Delegația Republicii Moldova susține că acest lucru este efectuat de către transnistreni în mod unilateral, fără coordonare cu Comisia Unificată de Control. Astfel, a fost ignorată decizia din 31 ianuarie anul curent, luată în cadrul ședinței comune de experți în domeniul transporturilor și infrastructurii rutiere, care a decis că doar vehiculele cu capacitatea de până la 10 tone vor putea traversa podul rutier peste râul Nistru, amplasat în preajma localităților Gura-Bâcului și Bâcioc.Chișinăul mai menţionează că îngrijorările și argumentele expuse de către delegația moldovenească au fost susținute de către co-președintele rus Ilia Uvarov, care a chemat repetat la identificarea unei soluții amiabile legate de redeschiderea circulației pe podul de peste Nistru.Totodată, Delegația Republicii Moldova a difuzat o declarație prin care își manifestă îngrijorarea în legătură cu motivele blocării deciziilor CUC din partea componentei transnistrene privind redeschiderea circulației pe podul din preajma localităților Gura Bâcului și Bâcioc."}