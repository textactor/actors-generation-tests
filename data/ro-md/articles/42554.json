{"id":42554,"title":"De luni până vineri: Investigația RISE, vizita jurnaliștilor moldoveni în Turcia și rahatul de Istanbul","content":"Luni, pe 19 februarie, pe la 11.00, a apărut investigația RISE. Nu intru aici în detalii, știți despre ce e vorba, care au fost reacțiile înainte și după publicare. Tot luni, pe la 16 -17 primim un sunet în redacție din partea unei agenții de publicitate și PR cu următorul mesaj: „Clinica Medical Park organizează o vizită la Istanbul pentru jurnaliștii de la Chișinău pe subiectul investigației. Marți dimineață e plecarea, miercuri întoarcerea. Agenda nu e definitivată încă, ea va cuprinde o vizită la clinică și o conferință de presă la care veți putea adresa orice întrebare legată de acest subiect. Dacă sunteți interesați ne spuneți cine merge și ne dați copia pașaportului. Repede, repede.”\nPrima întrebarea din partea noastră a fost: Cine mai merge din presă? Am aflat cine. Unor colegi din grup le-am scris: Ce faceți? Mergeți și voi? Cine mai merge?\nTimp pentru analiză și discuții nu era prea mult. În aceeași seară am trimis următorul răspuns către agenția de PR:\n\n„Noi (pe AGORA și EA.md) vom fi deschiși să prezentăm poziția oricărei părți implicate în investigația în care este vizată clinica Medical Park, din Turcia, dar nu vom lua bani pentru asta. Este un subiect de interes public și îl vom aborda în continuare conform politicii editoriale și rigorilor jurnalistice. Respectiv, niciun material la acest subiect nu va fi coordonat cu niciun client sau agenție înainte de publicare, iar jurnalistul își va alege unghiul de abordare și informațiile ce vor fi incluse ghidându-se de normele etice și deontologice.”\n\nDecizia a fost ca în această deplasare să meargă editorul-șef.    \nSeara târziu am fost informați că posibil plecarea nu va fi marți, ci miercuri, iar întoarcerea joi. Și așa a fost. Am decolat miercuri la 12.40 de pe Aeroportul din Chișinău.\nAm fost un grup de jurnaliști de la 6 instituții media. Deși până la întoarcere credeam că suntem 7 instituții acolo. Nu deschid aici parantezele. Dacă cineva va considera de cuviință să spună mai mult, să o facă. Am întrebat și noi cine a selectat jurnaliștii? Răspunsul a fost - agenția de PR care ne-a și invitat.   \nAm ajuns la Istanbul. Spre seară am aflat agenda finală a vizitei. Urma ca a doua zi, joi, să mergem de dimineață la clinică. Întâlniri cu șefi de acolo și prezentarea instituției, iar la amiază conferința de presă. Și așa a fost. La 8.00 eram deja la clinică. Ne-au plimbat prin spital, sus, jos, secția X, secția Y, câteva întrebări din mers legate de activitate.\n- Noi știm cum arată un spital privat, care sunt condițiile. Avem nevoie doar de câteva imagini de acoperire. Nu ne interesează cum se apasă butoanele de alarmă.\n- Ok.\nAu urmat discuții cu câțiva dintre pacienții aflați acolo. Personal am discutat cu două familii de la noi și o doamnă din România. Voi vedea cum, când și dacă le voi relata poveștile. Cam o oră și ceva a durat până când toți colegii și-au încheiat discuțiile cu pacienții.\n- Haideți la etajul 10 (nu mai țin minte ce secție era acolo). Dar numai o persoană poate intra să filmeze.\n- Ok, haideți merge un operator să ia imagini, dar repejor.  \nAm plecat apoi la o altă clinică din oraș, tot din rețeaua Medical Park. Iarăși prezentarea condițiilor din saloane etc. Cineva dintre colegi mă întreabă: Numai mie mi se creează impresia că încearcă să tragă de timp? O întrebare retorică.\n- Da.\n- Noi ne-am înțeles să nu facem.\n- Înainte de ședință a fost discuția. A apărut întrebarea pentru că de la Chișinău scriau să facă cineva LIVE și atunci colegii de la TV au zis că nu ar fi corect față de ei pentru că ei vor reuși abia vineri seară să dea subiectul.\n- ...\n- ...\nO parte din discuție s-a auzit și pe LIVE :) „Gâștele închideți gura”, a scris cineva la un moment dat. Of, s-a scos un live, apoi s-a pus altul, după care au apărut trei (deși 5 din 7 s-au pronunțat împotrivă). Aș vrea să revăd dintr-o parte acel moment. Turcii își făceau prezentarea, iar jurnaliștii din RM polemizau pe solidaritate și corectitudine.\nAcesta e al doilea cel mai tragicomic moment trăit în cele 30 de ore de aer de Bosfor (o expresie plagită ;), după intrarea fondatorului caritate.md în studioul de la TV8. De râs și de plâns...\nDar, să revenim la subiect și despre cele două ore și ceva de întrebări cu cine, cât, ce fel de (o doamne, parcă e schema la sintaxă :). Cred că deja fiecare își face judecata de valoare despre cât de bune sau nu au fost întrebările jurnaliștilor.\nAm văzut doar câteva comentarii pe Facebook legate de prestația jurnaliștilor, comportament inadecvat, etc.\nNu e o scuză și nici laudă, dar nu știu care ar fi reacția adecvată când știi că mai ai o oră până să pleci la Aeroport și ai obținut doar prezentarea spitalului, nr de paturi și un raport medical pe cele două cazuri din investigația RISE, iar întrebări erau încă multe de pus. Da, ne-am permis să-i întrerupem și să le cerem răspunsuri exacte. Mari bătăi de cap am avut cu traducerea, fiind nevoiți să repetam unele întrebări reformulându-le cât mai exact.\nOra 16.05, noi încă puneam întrebări și ceream răspunsuri concrete. Avionul decola la 17.55 :) Pentru a fi mai incisivi, am trecut și la pertu în întrebările adresate soților Sirikci. O greșeală pe care o recunosc și mi-o asum.\nDacă e să explic în trei rânduri ce am înțeles este că Medical Park e o clinică privată, mare. Ali Sirikci este asociat Medical Park, dar are și o altă compania (MLPH International), la fel cu mai mulți asociați (cel puțin așa spune el) care intermediază aducerea pacienților la clinică. Care e comisionul perceput nu a vrut să ne spună. „Nu e o întrebare corectă față de mine. Ce pot să vă spun este că noi nu mâncăm pietre și să faci bani muncind nu e o rușine”, a declarat acesta. (N.B. Vom da azi declarațiile celor doi soți într-o știre separată)\nDa, am fost cazați într-un hotel de lux, în apropiere de Aeroportul Ataturk, pe malul mării - Crowne Plaza. Cheltuielile au fost acoperite de Medical Park, din bugetul de marketing. Cel puțin asta au declarat ei. Cât a costat? Răspuns: „În Turcia e o rușine să spui cât cheltui pentru un musafir. Dar, dorința oaspetelui e cea care contează. Dacă veți decide să achitați deplasarea, noi vom face așa ca să vă simțiți comod.”\nMarea! De văzut am văzut-o, din avion și de la balconul camerei din hotel, dar nu am apucat să ne dăm mâna :)\nAGORA este un portal de știri. Nu suntem jurnaliști de investigație și nici nu ne putem permite. Am mers pentru că ni s-a promis că vom avea o conferință de presă la care să punem întrebări. Or, cred eu, jurnaliștii de investigație au un alt mod de lucru și altele sunt contextele de a adresa întrebări vizaților decât în conferințele de presă. La fel cum cred că ar fi exces de zel organizarea unei dezbateri publice acum între RISE și Caritate.md. Poate greșesc.\nApropo, pertinent răspunsul lui Iurie Sănduța la întrebarea de ce nu a mers și RISE la Istanbul: Ce să căutăm acolo, să vedem cum funcționează perfect o clinică?\nPe apucate, am văzut discuțiile și comentariile generate de această deplasare a jurnaliștilor. Colegi de la alte instituții au venit cu luări de poziții în seara zilei de miercuri. M-au întrebat și ai mei de la birou dacă nu vreau să vin cu un comentariu. NU! Nu voi veni cu niciun comentariu până nu am un tablou complet, până nu am răspunsuri la întrebările cu care am plecat de la Chișinău. Și așa cred că e corect să se formeze o concluzie, cu informații bazate pe fapte. În baza supozițiilor pot fi adresate doar întrebări retorice.\nMai departe, fiecare pe pielea lui cu ce dă pe post.\nAm fost întrebată în aceste zile, și probabil voi mai fi, care e concluzia mea după toată această tevatură. Se fac bani din caritate? Cine face schemele și își ia partea leului? E drept ce scrie în investigație?  \nEu sunt știristă, fraților. Nu-mi e caracteristic să îmi prezint propriile opinii publicului. Apropo, acesta este primul editorial în cei patru ani de AGORA. Ar fi putut nici el să nu fie, dar... da, mai bine să avem ceea ce nu știu ce nu avem. Și în acest caz îmi voi ține opiniile și concluziile pentru mine. Cert este că încă mai sunt multe întrebări.\n„După apariția investigației sunt mai mulți pacienți care se adresează la noi”. Doina Sirikci.\nA fost bine, a fost rău că am acceptat să mergem, faceți voi concluziile.\nP.S.\nNoroc că știu de glumă colegii mei și denumirile dulciurilor turcești."}