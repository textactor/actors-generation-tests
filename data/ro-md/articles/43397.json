{"id":43397,"title":"Valeriu Munteanu îi dă replica Silviei Radu: „Nu inventați apa caldă. Mai aveți două luni, începeți să vă faceți bagajele”","content":"„Când am fost ministru la Mediu, am lucrat la un proiect de colectare a deșeurilor din Chișinău, prin care în oraș vor fi fost construite 1000 de platforme acoperite pentru colectarea deșeurilor (au fost instalate deja 200) și cinci platforme subterane de colectare a gunoiului (proiect pilot), câte una în fiecare sector al orașului. Spun acest lucru, inclusiv pentru doamna Radu, care mai are doar două luni să uzurpe puterea la primăria Chișinău, dar și pentru toată suita pe care a dus-o și improvizează acum”, a declarat Munteanu.\nPrin intermediul unui comunicat de presă, candidatul PL susține că actuala conducere de la Primărie ar tergiversa în mod intenționat  proiectul cu platformele subterane propus de Ministerul Mediului.\n„Gunoiul de pe platformele de colectarea trebuie să fie evacuat la timp, în funcție de capacitatea fiecărui punct de colectare, nu în funcție de graficul general al celor de la Autosalubritate, iar tomberoanele trebuie periodic spălate și dezinfectate. Domnilor și doamnelor uzurpatori, nu inventați apa caldă și nu alimentați opinia publică cu stratagemele voastre elucubrante. Mai aveți exact două luni, începeți să vă faceți bagajele”, a conchis Munteanu.\n"}