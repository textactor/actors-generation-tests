{"id":42009,"title":"Ministerul Sănătății, despre cazul copiilor din Leova, bolnavi de hepatită: O parte din ei se pregătesc de externare","content":"Potrivit datelor oferite de minister, anul trecut s-au înregistrat 591 cazuri de hepatită virală A (HVA) față de 749 în 2016.\n\nÎn anul 2017, cazuri de HVA au fost înregistrate în mun. Chișinău - 30, mun. Bălți - 2; r-le Cantemir - 118, Leova -109, Orhei -81, Florești și Hâncești - câte 45, Rezina - 27, Soroca și Taraclia - câte 20, Ungheni - 19, Ocnița -12, Glodeni -11, Cahul, Călărași și Edineți - câte 7, Ialoveni și Râșcani - câte 5, Căușeni și Comrat - câte 3, Strășeni și Șoldănești - câte 2, Anenii-noi, Criuleni, Dubăsari (Coșnița), Drochia și Ștefan-Vodă - câte un caz.\n\nDatele prezentate de Centrele de Sănătate Publică teritoriale denotă că în 17,23% din cazurile înregistrate de HVA sunt afectați copiii cu vârsta de la 0 la 6 ani, 64,16% cazuri - cei de vârstă de la 7 la 18 ani și în 18,60% cazuri - maturii.\n\nSpecialiștii din cadrul Serviciului de Supraveghere de Stat în Sănătate Publică se deplasează în fiecare caz de erupție, verificând condițiile igienice și de aprovizionare cu apă potabilă, efectuează ancheta epidemiologică la fața locului, stabilesc circumstanțele de apariție a focarelor, indică măsurile de răspuns și de profilaxie, stabilesc măsuri de control și înaintează prescripții sanitare.\n\n\nMinisterul Sănătății Muncii și Protecției Sociale comunică, ca HVA poate fi prevenită prin:\n\n- spălatul obligatoriu al mâinilor cu apă și săpun, după toaletă și înainte de masă;\n\n- consumul doar de apă potabilă de calitate, din surse sigure sau îmbuteliată;\n\n- spălarea fructelor și legumelor, înainte de consum;\n\n- evitarea contactului cu persoane bolnave;\n\n- igienizarea locuinței și gospodăriei."}