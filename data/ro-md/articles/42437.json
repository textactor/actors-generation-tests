{"id":42437,"title":"VIDEO. Svetlana Sainsus anunță, cu lacrimi în ochi, că nu va mai face caritate: Copilul mă întreabă „Mama, ești criminal?”","content":"„Sunt bucuroasă de atâtea vizualizări. Nici nu am visat că vreun caz al copiilor ajutați de mine să fie mediatizat de atâtea televiziuni. S-au legat de cuvintele mele: păduchi, tuberculoză... Eu nu sunt plătită, lunar primesc 500 de euro pentru aceste proiecte, dar e o deviză de cheltuieli. Sunt indignată că toate știrile au luat doar titlurile cu copii cu păduchi. Dacă cineva a citit toată postarea mea, știu că am un lucru de la oră la oră. Eu nu sunt obligată să vizitez familii, eu o fac din suflet pentru că îmi place. Eu am cuprins copiii care sunt bolnavi, mi-am expus sănătatea pentru că vreau să o fac. Asta să știți, dragi reporteri care ați făcut titluri de doi bani”, s-a adresat Sainsus reporterilor.\nSainsus a declarat că a acceptat interviul cu reporterul RISE, dar i s-a părut că reporterul din start vrea să o acuze.\n„Eu am acceptat cu plăcere, am stat trei ore și am vorbit despre tot, i-am arătat toate dovezile, iar ea a ales un minut unde zâmbesc sarcastic și răspund despre soțul meu, pentru că deja eram iritată. Ea când a intrat la noi ea deja era sigură că noi suntem escroci. După 6 ani de zile nu credeam că voi fi numită criminal. Copilul meu mă întreabă „Mama, tu ești criminal?”. RISE a văzut două cazuri pentru care ne-a făcut criminali. Îmi e foarte obijduitor că acum toate canalele pe care le imploram să vină să filmeze un caz de al nostru spuneau că ele nu-s biserică, bloggeri care nu dădeau nici un share deși îi imploram, acum într-o bucurie distribuie investigația. Unii cred că și o cupă de șampanie ridică. Declar că nu voi mai face caritate, nu mai am nevoie de asta”, a mai spus, cu lacrimi în ochi, Sainsus.\nFemeia spune că a primit zeci de mesaje cu insulte, inclusiv blestemuri la adresa copiior săi. „Eu mă rog să mi se întoarcă tot „răul” făcut înzecit. Aș fi cea mai fericită”, a mai spus, plângând Svetlana Sainsus."}