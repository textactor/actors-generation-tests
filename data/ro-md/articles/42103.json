{"id":42103,"title":"Copiii implicați în proceduri legale, sprijiniți de Ministerul Justiției și de societatea civilă","content":"În cadrul audierilor, minorii trec prin experiențe neplăcute, sunt speriați, fiind deseori supuși riscului revictimizării. În consecință, ei refuză să dea declarații sau acestea nu sunt suficient de concludente, fiind astfel afectată calitatea actului de justiție.\nAlexandru Tănase a menționat că obligația statului de a proteja copii victime sau martori ai violenţei este imperativă. Ministrul a subliniat nevoia unei implicări active și eficiente a tuturor actorilor din sistem pentru ca acestor copii să le fie create condiții optime atunci când interacționează cu justiția.\nMinistrul Justiției a adăugat că îmbunătățirea cadrului normativ în acest domeniu sensibil reprezintă una dintre acțiunile prioritare de pe agenda Ministerului.\nÎn acest sens, eforturile vor fi consolidate în vederea asigurării unor proceduri legale adecvate pentru copiii care sunt  victime sau martori ai violenţei și audierii acestora în condiții prietenoase.\nÎn scurt timp, vor fi organizate discuții cu comunitatea partenerilor de dezvoltare, precum și cu actorii din domeniu, în vederea coagulării eforturilor în acest domeniu.\nAnual, aproximativ 3500 de copii victime din țară au nevoie de asistență de specialitate în cadrul procedurilor legale."}