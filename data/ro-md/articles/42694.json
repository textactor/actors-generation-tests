{"id":42694,"title":"Trei într-o mașină, pe rute noi. Cum vor susține examenul la șoferie cei din Chișinău și Bălți","content":"La elaborarea sistemului de rute de examinare propus pentru SCCA Chişinău s-au exclus sectoarele de drum public cu o intensitate a circulaţiei rutiere foarte sporită şi cele pe care deseori se produc ambuteiaje. Noul sistem permite examinarea a trei candidaţi pe o rută fără a se reveni la punctul de pornire, ceea ce va contribui la fluidizarea procesului de evaluare.\nAstfel, pentru Secția calificare a conducătorilor auto din municipiul Chişinău numărul rutelor de examinare la categoriile/subcategoriile B, BE, D1, D1E şi D au fost reduse de la zece la cinci.  Lungimea rutei s-a mărit de la 6,6 km - 8,2 km la peste 21 km, astfel fiecărei persoane examinate îi revin câte 7 km. La fel s-a micșorat și numărul rutelor de examinare la categoriile/subcategoriile  C1, C1E, C şi CE de la  cinci la trei. Și în acest caz lungimea rutei s-a mărit de la 8 km la 24 de km, iar fiecărei persoane revenind-ui câte 8 km.\nPentru Secția înmatriculare a transportului şi calificare a conducătorilor auto din municipiul Bălţi, la categoriile/subcategoriile B, BE, D1, D1E şi D, au fost modificate rutele de examinare nr. 5 şi  nr. 6, concomitent a fost aprobată și o rută nouă, ruta nr. 9.  Lungimea traseelor este de la 7,5 km la 9,5 km. Pe fiecare rută va fi examinată câte o singură persoană.  La categoriile/subcategoriile C1, C1E, C şi CE sunt aprobate patru rute de examinare. Lungimea lor variază între 10 - 19 km și prevede examinarea uneia sau a două persoane, în dependenţă de lungimea rutei.\nReamintim că, în prezent, selecția rutelor  pentru fiecare candidat examinat în parte se efectuează aleatoriu, printr-un sistem automatizat. De asemenea, înainte de susținerea probei practice, în scopul acomodării cu vehiculul utilizat în procesul de examinare, candidatului i se oferă posibilitatea de a parcurge o distanţă de până la 100 de metri, care nu se include în procedura de evaluare.\n"}