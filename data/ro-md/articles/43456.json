{"id":43456,"title":"Plahotniuc: Partidele care au refuzat să discute cu noi vor fi responsabile dacă PSRM va câștiga alegerile în Capitală","content":"„Vlad Cebotari, responsabil din partea PD, a transmis scrisori către mai multe partide pro-europene pentru a conveni asupra unei întâlniri în care să se discute despre identificarea unui candidat unic la alegerile locale din Chișinău. Constatăm cu regret că în locul unui răspuns la solicitarea noastră în presă apar declarații impulsive. Mai grav este lansarea unui număr tot mai mare de candidați din partea acestor partide, care slăbesc șansele de accedere a acestor candidați măcar în turul doi. Sondajele arată foarte clar că dreapta are o singură șansă să câștige - să se unească în jurul unui candidat”, a declarat Plahotniuc.   \nAcesta a mai adăugat că acel candidat unic ar urma să fie ales prin consens sau în baza raintingului în sondaje.\n„Vedem o lipsă totală de deschidere la dialog a partidelor de dreapta. Ei nu doar cu PD nu pot să comunice, ei nu comunică nici între ele. Observăm repetarea aproape precisă a tuturor greșelilor comise în alegerile prezidențiale, greșeli care au făcut ca Maia Sandu să piardă și Președinția să aparțină socialiștilor. Reacțiile isterice nu ne mai surprind. Acea atitudine arogantă poate dezamăgi din nou electoratul pro-european. Acele partide care au refuzat să dialogheze cu noi se vor face responsabile dacă Primăria va fi câștigată de socialiști”, a mai declarat Plahotniuc.\nAmintim că până acum, cu un răspuns oficial la invitația democraților a venit doar Platforma Demnitate și Adevăr. Liderul formațiunii a delcarat că „PPDA nu va negocia niciodată cu mafia”.\nDeși până acum cei de la PAS nu au prezentat o scrisoare oficială ca răspuns la invitația democraților, anterior Maia Sandu a declarat de mai multe ori că formațiunea pe care o conduce nu va purta discuții sau negocieri de niciun fel cu reprezentanții Partidului Democrat.\nPână în prezent, doar trei formațiuni și-au anunțat candidații pentru șefia Capitalei. Este vorba de Andrei Năstase din partea PPDA, Valeriu Munteanu din partea PL și Ion Ceban, din partea PSRM."}