{"id":43251,"title":"Particule minuscule de plastic, descoperite în sticle de apă îmbuteliată din mai multe țări","content":"În cadrul investigaţiei au fost testate 250 de sticle de apă îmbuteliată cumpărate din nouă ţări, iar testele au arătat că în medie acestea conţineau 10 particule de plastic per litru, fiecare mai mare de grosimea unui fir de păr.\nTestele au fost realizate la Universitatea de Stat New York din Fredonia.\n„Nu este vorba de a indica cu degetul anumite branduri; arată cu adevărat că este pretutindeni, că plasticul a devenit un material atât de răspândit în societatea noastră şi că ajunge în apă”, a declarat Sherri Mason, profesor de chimie la universitate din Fredonia.\nPână în acest moment nu există dovezi concludente care să indice că ingerarea unor bucăţi foarte mici de plastic (microplastic) poate provoca probleme de sănătate, dar oamenii de ştiinţă încă încearcă să înţeleagă potenţialele implicaţii ale acestui lucru.\nAnul trecut, Mason a descoperit particule mici de plastic în eşantioane de apă de la robinet, iar alţi cercetători le-au observat în produse alimentare precum fructe de mare, bere şi sare de mare, ba chiar şi în aer."}