{"id":43516,"title":"Dodon, din nou pe muntele Athos, alături de Episcopul Marchel și un militant anti-LGBT din SUA","content":"„Organizarea acestei vizite a fost convenită în luna ianuarie în cadrul întrevederii pe care am avut-o la Chișinau cu președintele Organizației Internaționale pentru Familie, Brian Brown (domnul Brown, de asemenea, se va afla pe muntele Athos în aceste zile). Acțiunea face parte din etapele de pregătire către Congresul Mondial al Familiilor, planificat pentru septembrie, 2018, la Chișinău. La evenimentul de creare a organizației internaționale „Prietenii Ortodoxiei” participă zeci de reprezentanți din mai multe state (din Moldova si Episcopul de Bălți și Fălești - Marchel)”, scrie Dodon pe Facebook. \nDodon spune că se va întoarce în țară sâmbătă „pentru a fi în țară în zilele în care se planifică acțiuni în masă”, având în vedere marșul dedicat Centenarului Unirii, ai cărui organizatori au promis manifestații pașnice. \nȘeful statului amintește că la Chișinău în premieră va avea loc Congresul Mondial al Familiilor. „La eveniment vor participa circa 2000 de persoane, printre care 400 de experți, persoane politice, formatori de opinie, atît la nivel național, cît și internațional, din peste 50 de state. Totodată la invitația mea, și-a arătat disponibilitatea să participe la Congres, Patriarhul Moscovei și al Întregii Rusii, Chiril, și un înalt reprezentant al Vaticanului”, spune președintele. "}