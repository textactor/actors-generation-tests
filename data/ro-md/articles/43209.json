{"id":43209,"title":"Administrația Vladimir Putin recomandă Marii Britanii să nu amenințe o „putere nucleară” precum Rusia","content":"La rândul său, Ambasada Rusiei din Marea Britanie a atras atenţia că „orice ameninţare cu măsuri punitive împotriva Rusiei va fi urmată de o ripostă”. „Partea britanică trebuie să fie conştientă de acest lucru”, a subliniat reprezentanţa diplomatică.\n„Ambasada a transmis marţi Ministerului britanic de Externe o notă în care a reiterat că Rusia nu este implicată în incidentul din Salisbury; de asemenea, a fost reiterată disponibilitatea pentru o investigaţie comună”, precizează misiunea diplomatică.\nAtacul neurotoxic care l-a vizat pe un fost agent secret rus a fost comis cu o substanţă de uz militar, „cel mai probabil” de către Rusia, a afirmat luni seară premierul Marii Britanii, Theresa May, care a dispus convocarea ambasadorului rus şi a ameninţat cu o ripostă puternică. „Cel mai probabil” Rusia este responsabilă de ceea ce s-a întâmplat. „Trebuie să fim pregătiţi să aplicăm măsuri mult mai extinse. Miercuri, vom face o analiză detaliată a răspunsului oferit de statul rus. Dacă nu va fi oferit niciun răspuns credibil, vom concluziona că această acţiune este echivalentul folosirii forţei de către statul rus contra Marii Britanii, astfel că voi reveni în Camera Comunelor pentru a stabili gama largă a măsurilor de ripostă”, a atras atenţia Theresa May.\n„Această tentativă de asasinat prin folosirea unei substanţe neurotoxice de uz militar într-un orăşel britanic nu este doar un delict care a vizat familia Skripal, ci şi o acţiune nediscriminatorie şi lipsită de inteligenţă contra Marii Britanii, punând în pericol vieţile civililor nevinovaţi. Nu vom tolera tentative îndrăzneţe de acest gen de a ucide civili nevinovaţi pe teritoriul britanic”, a insistat Theresa May, precizând că ambasadorul Rusiei a fost convocat pentru a explica modul în care substanţa de uz militar a fost adusă în orăşelul Salisbury.\n"}