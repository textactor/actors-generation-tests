{"id":42671,"title":"Transgaz România a câștigat licitația de privatizare a Vestmoldtransgaz","content":"„Prin intermediul acestui exercițiul, statul român și-a confirmat bunele și serioasele intenții de a contribui la securitatea energetică a statului nostru. Dacă până acum vorbeam de posibilitatea de a importa gaze naturale doar dintr-o singură sursă, această investiție ne va permite să diversificăm sursele. Am toată siguranța că va câștiga nu doar România și R. Moldova, ci și cetățenii moldoveni”, a declarat Pavel Filip la conferința comună de presă cu premierul român, Viorica Dăncilă.\nLa rândul său, Dăncilă a declarat că după ce statul român a investit în educație, cultură și sănătate, „a venit timpul pentru o colaborare mai largă”.\n„I-am spus domnului Filip că România vrea să-și sporească prezența investițiilor în R. Moldova, suntem interesați de finalizarea cât mai rapidă a negocierilor dintre Transgaz și a partenerului din R. Moldova”, a adăugat Dăncilă.\nTransgaz a depus o oferta de cumpărare a Vestmoldtransgaz, compania de transport al gazelor din Republica Moldova care se ocupă de construcţia gazoductului Iaşi-Ungheni-Chişinău, pe 28 decembrie 2017."}