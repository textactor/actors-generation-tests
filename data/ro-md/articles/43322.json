{"id":43322,"title":"„Vara în care mama a avut ochii verzi” de Tatiana Țîbuleac va fi lansată în limba franceză. Romanul a fost nominalizat și la Premiile revistei „Observator cultural”","content":"În februarie 2018 romanul „Vara în care mama a avut ochii verzi”apare în traducere în limba  franceză într-un tiraj de 1500 de exemplare, la Editione des Syrtes, în Belgia. Traducerea a fost făcută de către Philippe Loubiere. La aceeași editură au mai apărut traduceri din scriitorii români Varujan Vosganian și Radu Aldulescu.\nTraducerea franceză va fi lansată la Salonul de carte de la Paris pe 17 martie, la standul României. În librăriile din Franța cartea va intra la începutul lunii aprilie.\nRomanul Tatianei Țîbuleac a fost nominalizat la Premiile revistei Observator cultural (proză), ediția a XII-a, alături de:\nPremiul va fi acordat pe 16 aprilie 2018 la Teatrul Odeon, București.\nÎn curând, la Editura Cartier, va apărea al doilea roman al Tatianei Țîbulec. \n„Tatiana Țîbuleac a reușit un tur de forță cu acest prim roman al ei. Începutul, un overflow de imagini furioase și hipnotice, aduce bine cu Portocala mecanică de la un punct încolo, furia începe să se domolească, înlocuită de o visătorie paranoidă coagulată în jurul figurii mamei, generând la foc continuu fraze cu nimic mai prejos decât cele ale Aglajei Veteranyi; iar ultima treime a romanului, în care o mamă bolnavă de cancer și un fiu așteaptă moartea împreună - ei bine, pentru intensitatea ei atât de particulară nu îi pot găsi Tatianei Țîbuleac vreun corespondent. Scurt și intens, romanul ei splendid impune o prozatoare de la care am cele mai mari așteptări.” (Radu VANCU)\n„Întregul text (roman? poem?) este negocierea unei împăcări între conștiința tulburată a tânărului și mama sa muribundă, care redescoperă într-o ultimă vară împreună, petrecută într-un sătuc francez, o liniște care le‑a lipsit întreaga viață. (…) …paginile care‑i pun față în față pe adolescentul care se îmblânzește sub soarele verii și pe mama sa muribundă, care slăbește și pare a renaște/a se transforma în proximitatea morții, sunt, o spun cu toată responsabilitatea, de cea mai înaltă calitate. Adică superbe, mai pe șleau… \nTatiana Țîbuleac a scris o carte absolut memorabilă.”  (Bogdan-Alexandru STĂNESCU) \nTatiana Țîbuleac s-a născut la 15 octombrie 1978 în Chișinău, Republica Moldova. Absolventă a Liceului „Iulia Hasdeu” din Chișinău; licențiată a Facultății de Jurnalism și Științe ale Comunicării a USM. Devine cunoscută publicului larg în 1995, când inițiază rubrica „Povești adevărate” în cotidianul Flux. Din 1999 face parte din echipa PRO TV Chișinău în calitate de reporter, editor și prezentatoare de știri. Stabilită actualmente la Paris, unde lucrează în domeniul audiovizualului. Are un blog: tatianatibuleac.net. \nDebut editorial cu Fabule moderne, Editura „Urma Ta”, Chiși­nău, 2014; ediția a II-a, Editura „Libris Editorial”, Brașov, 2016. Cea de-a doua carte, Vara în care mama a avut ochii verzi, Editura Cartier 2017, este distinsă cu Premiul Uniunii Scriitorilor din Republica Moldova. În nici un an de la apariție s-au vândut 4500 de exemplare în patru ediții. Drepturile au fost vândute pentru limba franceză și portugheză."}