{"id":43417,"title":"Fost ambasador: De acum încolo, pentru a-şi rezolva problemele, cetățenii trebuie să se adreseze doar la PD","content":"„Renumitele şedinţe ale partidului de guvernământ din fiecare zi de marţi, urmate de briefing-uri, ne amintesc de faimoasele şedinţe, cu directivele de rigoare, din perioada sovietică - „В ПОЛИТБЮРО ЦК КПСС”. Apare întrebarea: care-i acum menirea şi responsabilitatea Guvernului şi a Parlamentului în administrarea statului, de vreme ce toate chestiunile sunt decise la şedinţele de marţi, când se iau decizii despre ridicarea plăcuţelor de înmatriculare, perfectarea permiselor de conducere, calitatea alimentelor, repararea drumurilor, salubrizarea oraşelor, organizarea alegerilor etc., etc.? Chiar să nu existe suficientă materie cenuşie în Guvern şi în Parlament pentru a genera idei şi soluţii la problemele stringente cu care se confruntă cetăţenii? Sau alt caz, certat rău de tot cu normele democratice. Mă refer la separarea puterilor în stat şi standardele europene: ce caută un guvern in corpore (care s-a autointitulat şi tehnocrat!) la sediul PD de pe strada Armenească? Logica elementară ne sugerează că, de acum încolo, cetăţenii, pentru a-şi rezolva problemele, trebuie să se adreseze doar la PD. Miroase a naftalină sovietică şi putinistă”, a declarat Reniță.\nÎn context, fostul ambasador sugerează că și parcursul european al Republicii Moldova ar putea fi unul ireversibil doar la nivel declarativ.\n„Nu putem trece cu vederea şi altă problemă vulnerabilă: ce se va întâmpla cu politica noastră externă şi cu declaratul parcurs european, dacă cei de la Moscova decid să claseze, în viitorul apropiat sau în ajunul parlamentarelor, un dosar penal de rezonanţă ce-l vizează pe un cetăţean al R. Moldova? Mai continuăm parcursul european sau revenim benevol sub „uşanka” euroasiatică a lui Dodon? Avem vreo certitudine că procesul de integrare europeană e unul ireversibil, iar acţiunile recente ale coaliţiei de guvernare nu sunt decât stratageme conjuncturale şi electorale? Sunt întrebări fireşti pentru orice cetăţean responsabil, sincer preocupat de soarta ţării sale. Mai trist e cu răspunsurile la ele”, a mai punctat Reniță."}