{"id":42399,"title":"VIDEO. Imaginile homofobe cu care rușii sunt speriați să iasă la vot. Jurnaliștii opoziției îl bănuiesc pe Putin","content":"Acțiunea se întâmplă în seara de 17 martie, în ajunul alegerilor care vor avea loc în Rusia luna viitoare. Începe cu un bărbat care își ironizează soția în timp ce aceasta setează alarma pentru a merge la vot a doua zi dimineață. Bărbatul îi spune că va fi ales un președinte și fără ajutorul ei.\nAcesta adoarme și are un coșmar în care un oficial din armata rusă, flancat de doi soldați, dintre care unul de culoare, îl anunță că a fost recrutat și că vârsta eligibilă a fost mărită la 60 de ani. Merge apoi în bucătărie, unde descoperă un bărbat homosexual, iar soția lui îi amintește că, potrivit unei noi legi, rușii sunt obligați să ofere adăpost persoanelor din comunitatea LGBTQ care au fost abandonate de parteneri.\nBărbatul fuge spre toaletă, unde un intercom îl anunță că accesul la baie este restricționat. Crede că se trezește din coșmar, însă îl vede pe bărbatul gay lângă el în pat. Într-un final se trezește din somn și își grăbește soția spre urne „până nu e prea târziu”.\nJurnaliștii opoziției cred că acest clip este opera fie a echipei de campanie a lui Vladimir Putin, fie a comitetului pentru alegeri, controlat de guvern. Kremlinul își dorește să convingă câți mai mulți ruși să iasă la vot, pentru a întări legitimitatea lui Putin în funcția de președinte. De cealaltă parte, liderul opoziției Alexei Navalny îi îndeamnă pe ruși să boicoteze alegerile, pe care le consideră aranjate.\nSloganul campaniei lui Vladimir Putin este: „Un președinte puternic. O Rusie puternică”."}