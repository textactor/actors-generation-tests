{"id":42083,"title":"Raport al Ministerului Sănătății din Marea Britanie: Țigările electronice sunt cu 95% mai puțin nocive decât țigările clasice","content":"Deși mai trebuie efectuate studii suplimentare, Public Health England se referă în premieră la produsele din tutun încălzit ca la alternative sănătoase la fumatul tradițional și chiar un pas spre renunțarea totală la fumat. Doar în Marea Britanie, țigările electronice ar putea ajuta peste 20.000 de persoane să renunțe la fumat în fiecare an, arată raportul.\nAutorii raportului mai notează că există o importantă dezinformare în rândul publicului cu privire la riscurile asociate nicotinei. Mai puțin de 10% dintre adulți înțeleg că efectele cele mai nocive ale fumatului asupra sănătății nu sunt cauzate de nicotină, iar peste 40% dintre britanicii fumători nu au încercat niciodată o țigară electronică.\nPublic Health England face apel la fumători și autorități să acționeze în conformitate cu noile informații din raport. Instituția face apel și la Serviciul Național de Sănătate al Marii Britanii să se asigure că țigările electronice sunt disponibile în magazinele din interiorul spitalelor, alături de alte produse care înlocuiesc nicotina din țigări, cum ar fi guma de mestecat cu nicotină și bomboanele cu nicotină.\nPublic Health England este un organism executiv al Ministerului Sănătății din Marea Britanie. Raportul publicat în 2018 este bazat pe studii independente, literatură de specialitate, informații din sondaje, din dezbateri, apărute de la ultimul raport de acest gen publicat în 2015. Autorii raportului sunt printre cei mai respectați cercetători din domeniul dependențelor."}