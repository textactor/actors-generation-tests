{"id":43108,"title":"The Guardian: Cetățeni ruși, îndemnați să iasă la vot cu tombole și concursuri de selfie-uri","content":"Puține persoane se îndoiesc că Vladimir Putin va câștiga scrutinul din 18 martie și se va transforma în cel de-al doilea lider de la Kremlin după Stalin care reușește să rămână la putere timp de două decenii. Însă principala îngrijorare a susținătorilor actualului președinte este prezența la vot.\n„Conștienți de faptul că charisma lui Putin poate fi insuficientă pentru ca oamenii să iasă la vot, oficialii din toate colțurile țării experimentează cu tombole, concursuri și câte un referendum, ca cel convocat în orașul Volgograd pentru duminica viitoare, totul pentru a se asigura că Putin va avea mai mult sprijin decât cel obținut în 2012”, notează sursa.\nAutoritățile din Volgograd au supus la vot întrebarea dacă orașul ar trebui să schimbe fusul orar. Întâmplător sau nu, data referendumului coincide cu ziua alegerilor prezidențiale.\nÎn orașul Krasnoiarsk activiștii politici organizează o tombolă de proporții. Participanții au șansă de a câștiga o mașină. În Krasnodar, o tombolă similară oferă șansa de a obține un iPhone X, în timp ce, în Berdsk, câștigătorul competiției de selfie-uri își va putea vedea fotografia pe un billboard enorm în centrul orașului. Condiția sine qua non pentru a participa la aceste competiții este una singura - candidatul trebuie să iasă la vot.\n„Cred că, de data această, administrația nu dorește să forțeze votanții, ci să-i atragă”, susține Valerii Fiodorov, directorul principal al VȚIOM, principalul centru rus de sondaje.\n„Acest lucru înseamnă abținerea de la pedepse și amenințări. În schimb, oamenii sunt îndemnați să voteze prin intermediul mesajelor pozitive”, precizează Fiodorov.\nPotrivit sursei citate, scopul Kremlinului în aceste alegeri este să obțină susținerea necesară pentru validarea puterii, dar, în același timp, să evite tactica „brațului de fier” care a cauzat protestele anti-guvernamentale în urma alegerilor din 2011 în Duma de Stat a Rusiei. Pentru a atinge acest scop, autoritățile doresc să creeze o „atmosferă de sărbătoare” în ziua alegerilor.\nÎn Moscova, de exemplu, votanții tineri vor avea șansa de a câștiga bilete la un „super-show” cu participarea artistului Timati și raperului georgian L’One. În mai multe orașe din Rusia părinții sunt invitați să participe în referendumuri cu privire la datele vacanțelor școlare.\nAnunț electoral în Moscova, Rusia. Foto: Mladen Antonov/AFP/Getty Images\nPână acum, persoana care se arată mai puțin interesată de campanie este Puțin însuși, susține corespondentul The Guardian la Moscova, Andrew Roth.\n„El se așteaptă ca subalternii lui să aibă grijă ca totul să fie în ordine. Dacă ceva nu merge conform planului, vina va fi a lor”, spune o sursă apropiată Kremlinului."}