{"id":42833,"title":"VIDEO. Viteză excesivă a BMW-ului accidentat pe bd. Ștefan cel Mare. Șoferul Toyotei prezintă propria analiză a problemelor din intersecție","content":"Șoferul susține că a intrat în intersecție la culoarea verde a semaforului.\n„Se observă cum eu intru în centrul intersecției pe semnalul verde al semaforului, cedez trecerea unui autovehicul, se aprinde semnallul verde la semaforul pentru pietoni pe str. Ștefan cel Mare, fapt ce-mi oferă siguranța de a continua deplasarea la stânga pe str. Serghei Lazo”, scrie Sergiu.\nPotrivit lui, semafoarele din intersecția bd. Ștefan cel Mare și străzii S. Lazo nu sunt bine sincronizate. Acesta a efectuat chiar și o analiză proprie a situației, pe care a publicat-o pe Facebook.\n„În al 2-lea video se observă diferența de timp la semnalul roșu al semaforului în ambele direcții! În al 3-lea video am analizat diferența de timp dintre momentul în care semaforul indică roșul pentru conducatorii auto și verde pentru pietoni. Se constată o diferență de minim 10 secunde de la includerea semaforului de culoare roșie și conectare verde a semaforului pentru pietoni!”, scrie șoferul implicat în accident.\nTotodată, șoferul spune că i se pare „foarte ciudat că atunci când trebuie să aplice amenzi pentru încălcări în trafic, camerele de supraveghere a Centrului de Monitorizare sunt funcționale, iar atunci când se întâmplă accidente rutiere, acestea nu lucrează”.\nÎn urma accidentelor care au avut loc la această intersecție în ultimele zile, poliția a anunțat că semnalizarea acesteia va fi reorganizată. Modificări vor fi efectuate și în cazul altor intersecții.\n„Cazul meu a fost unul fericit, pentru că n-am avut de suferit, și poate fi ușor investigat datorită camerei de bord pe care o posed, dar acum câteva zile, în aceeași intersecție, un troleibuz s-a ciocnit cu un taximetru și o femeia a decedat.\nÎntr-o asemenea intersecție periculoasă, camerele ar trebui să funcționeze non-stop, lucrul dat îl demonstrează și faptul că în curând acolo vor fi operate mai multe modificări de circulație”, mai scrie Sergiu.\n„Ca urmare s-a stabilit de a conecta semafoarele în regim de lucru pe parcursul a 24 de ore. Totodată, la intersecția inspectată a fost modificat ciclul semaforic al culorii roșii, plus 4 secunde pe perimetru, toată intersecția fiind în culoare roșie timp de 4 secunde în toate direcțiile, ceea ce înseamnă că deplasarea fără oprire este interzisă. O altă modificare care urmează să fie implementată este dotarea cu segmente suplimentare obiectivul de semafoare de la intersecția bd. Ștefan cel Mare cu str. Serghei Lazo, pentru oferirea conducătorilor auto a posibilității de a vira spre stânga.\nToate aceste lucruri demonstrează că în intersecția sus-menționată existau mai multe probleme, iar nefuncționalitatea camerelor video este o altă scăpare gravă”, a adăugat el.\n"}