{"id":42061,"title":"Sportivul Nicolae Gaiduc va fi portdrapelul Republicii Moldova la JO din Coreea de Sud","content":"„Sunt onorat că am această ocazie de a fi portdrapelul Republicii Moldova la Jocurile din PyeongChang. Cu siguranță, vor fi emoții de nedescris. Abia aștept să debutez la o ediție a Jocurilor Olimpice”, a declarat Nicolae Gaiduc, în vârstă de 21 de ani.\nNicolae a început să practice biatlon și schi fond la vârsta de 14 ani la Poligonul Dinamo sub bagheta Nadejdei Bria. În 2011 a participat pentru prima dată la un turneu internațional, reușind să se remarce în Slovacia. Concurând la biatlon de vară, el a ocupat locul 1 la sprint și locul 2 la mass-start. Anul viitor s-a clasat pe locul 2 la Campionatul Țărilor Balcanice din Bulgaria, de asemenea la biatlon de vară.\nÎn 2013, el a concurat la Festivalul Olimpic al Tineretului European din Brașov în proba biatlon. Gaiduc este premiant la diferite turnee din România la schi fond și biatlon. Anul trecut, a participat pentru prima dată la Campionatul Mondial de schi fond printre seniori, care a avut loc în Finlanda.\nPe lângă Nicolae, Republica Moldova va fi reprezentată la PyeongChang de Cristopher Hoerl, austriacul cu cetățenie moldovenească. El va debuta pe 11 februarie, ora 4:00 (ora Moldovei) la schi alpin, disciplina downhill. Apoi, pe 13 februarie, va fi cursa combinată (downhill, ora 4:30 și slalom, ora 8:00). În final, pe 15 februarie, Hoerl urmează să participe la super-G, de la ora 4:00. Nicolae Gaiduc va concura pe 16 februarie, ora 8:00 la schi fond 15 km liber."}