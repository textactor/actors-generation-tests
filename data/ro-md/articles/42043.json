{"id":42043,"title":"Dodon, despre declarația de condamnare a atacurilor rusești: Sper că le va afecta rezultatele electorale","content":"„Eurounioniștii din Parlament au întrecut pînă și retorica ostilă a frontiștilor ultranaționaliști de la începutul anilor 1990. Aceste provocări sistematice și intenționate au drept scop determinarea părții ruse de a veni cu un răspuns similar în adresa țării noastre. (...) A te plasa la extrema anti-rusească într-o țară cu o largă susținere pro-Rusia înseamnă un suicid politic și electoral. Partidele eurounionsite din fosta AIE, mai cu seamă PDM, inițiatorul declarației, au pășit azi pe această cale. Fie pentru a plăcea tot mai mult occidentalilor, fie în rezultatul frigurilor pre-electorale la care se dedau”, a scris Dodon pe Facebook.\nEl și-a manifestat speranța că „declarația lor nechibzuită nu va afecta grav relațiile cu Rusia”.\n„Dar sper că le va afecta grav rezultatele electorale. Așa cum o merită. Pentru că cetățenii vor o guvernare echilibrată geopolitic, nu una care luptă cu dușmani imaginari. Sînt sigur că aceste acțiuni provocatoare la adresa partenerului nostru din Est se vor termina la finele anului curent și atunci vom restabili integral parteneriatul strategic cu Federația Rusă”, a conchis Dodon.\nAmintim că pentru inițiativă au votat toți deputații prezenți la ședința plenară a Parlamentului.  Declarația vorbește despre hărțuirea continuă a oficialilor moldoveni de către Federația Rusă și imixtiunea agresivă a acestui stat în politica moldovenească."}