{"id":42897,"title":"Năstase: Vreau un oraș normal, într-o țară normală, cu oameni normali","content":"„Vreau să mulțumesc colegilor mei din teritoriu și din municipiu, celor care ne-au sprijinit în această perioadă. Anticipând întrebarea voastră, precum că aceste alegeri nu au fost decise de actuala guvernare: noi nu ne ajustăm ceasurile după ceea ce vrea acest regim. Ne ghidăm permanent de lege, iar legea spune că pe 20 mai trebuie să se producă scrutine și la Chișinău și la Bălți”, a început prin a spune Năstase.\nLiderul PPDA a declarat că-și propune să pună „bazele unei societăți a bunului simț, a democrației și a normalității”. „Vreau o schimbare spre normalitate. Vreau să avem căldură în case, cartiere curate, drumuri fără gropi. Vreau un oraș normal, într-o țară normală cu oameni normali”, a spus opozantul.\n„Campania noastră va fi una națională, cerem sprijinul tuturor cetățenilor și colegilor noștri. Alegerile de la Chișinău reprezintă începutul sfârșitului acestui regim oligarhic”, a adăugat politicianul.\nEl a anunțat că deja are o echipă „solidă de experți, cu competențe deosebite, o echipă care deja lucrează la un program de modernizare a capitalei”.\nUlterior, Alexandru Sliusari a făcut un apel în limba rusă, în care a spus că municipalitatea are nevoie de un „luptător, care va trebui să joace în condițiile impuse de regimul mafiot”."}