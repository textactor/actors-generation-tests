{"id":42422,"title":"Ce urmează după demisia lui Chirtoacă","content":"Conform Codului Electoral, data scrutinului poate fi fixată cu cel puţin 60 de zile după ziua stabilirii datei alegerilor.\nCu alte cuvinte, admițând cel mai grăbit scenariu - în care CEC a fost deja informată despre demisia lui Dorin Chirtoacă și va decide data alegerilor la următoare ședință ordinară, programată pentru 27 februarie - Chișinăul va avea alegeri locale noi cel devreme la sfârșitul lunii aprilie.\nPotrivit alineatului 1 al articolului 139 din Codul Electoral, demisia primarului este stipulată ca motiv expres pentru desfășurarea de alegeri noi.\nO posibilă dată pentru desfășurarea scrutinului local este 20 mai. Cel puțin atunci susține Dorin Chirtoacă că ar putea avea loc scrutinul. În acest fel, s-ar putea să se meargă pe ideea desfășurării alegerilor locale concomitent cu cele din Bălți, unde a fost stabilită această dată pentru desfășurarea alegerilor locale noi, după ce primarul ales, Renato Usatîi, a demisionat.\nDecizia lui Dorin Chirtoacă de a demisiona vine aproape în extremis. Și asta pentru că, conform Codului Electoral, nu se pot organiza alegeri noi pentru funcția de primar „dacă vacanţa funcţiei de primar al localităţii a apărut în ultimul an înainte de expirarea mandatului”. Actualul mandat al lui Chirtoacă expiră în iunie 2019.\nDeocamdată CEC-ul nu a recepționat înștiințarea din partea autorităților locale privind cererea de demisie a primarului. O înștiințare în acest sens a fost depusă la CEC de către reprezentantul lui Chirtoacă, liberalul Ion Ceban."}