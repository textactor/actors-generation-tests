{"id":42396,"title":"Un copil de 15 ani, împușcat de cinci ori în timp ce își salva colegii, a supraviețuit atacului armat din Florida","content":"„A fost împușcat de mai multe ori, în ambele picioare, partea stângă a coapsei superioare a fost spulberată iar un glonț i-a trecut prin spate. Urmează o lungă perioadă de recuperare, dar e viu și într-o stare stabilă”, se arată pe pagina de GoFundMe, în mesajul de strângere de donații.\nÎn doar trei zile de la lansare, peste 80.000 de dolari s-au strâns din donații pentru tratamentul său.\nCarlos Rodriguez, coleg cu Anthony Borges, a povestit că, deodată, au început să primească mesaje prin care erau alertați de împușcături. „Nimeni nu știa ce să facă, așa că el a luat inițiativa ca să-și salveze colegii”, a spus el.\nTatăl eroului de 15 ani a spus că a fost sunat de către fiul său și l-a anunțat că a fost împușcat.\n„A spus: 'tată, cineva m-a împușcat în spate și în picior'. Cer doar ca oamenii să se roage pentru el”, a povestit Royer Borges.\nȘeriful din comitatul Broward, Scott Israel, a declarat după ce l-a vizitat pe adolescent că s-a simțit „onorat” să-i strângă mâna.\n17 oameni au fost uciși în atacul armat de la liceul din Parkland. Atacatorul de 19 ani a fost pus deja sub acuzare. Avocatul public desemnat din oficiu să îl apere pe atacator a dezvăluit că Nikolas Cruz este gata să pledeze vinovat, dacă procurorii sunt de acord să nu ceară pedeapsa cu moartea."}