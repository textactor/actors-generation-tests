{"id":42559,"title":"FOCUS. Gaburici, despre diploma sa: La bătrânețe, când voi privi înapoi, mizeria aceasta nu va conta","content":"Liberala Alina Zotea i-a citit lui Gaburici un citat de-al speakerului Andrian Candu: „Un student care nu a învățat bine sau nu a fost sârguincios, nu ar trebui să merite diploma de absolvire” și l-a întrebat pe Gaburici ce crede despre asta în contextul scandalului legat de atestatul său.\n„Nu pot să comentez cuvintele domnului președintele. Eram sigur că va apărea așa întrebare și am văzut nouă pancarte în dreapta mea (n.r. - Liberalii au venit cu foi pe care scrie „Diploma?”). Eu am răspuns de nenumărate ori la întrebarea cu diploma, nu doar eu ci și organele de drept. Care e motivul unor personaje de a ține în viață această temă, acest subiect? Nu vreau să-l alimentez. Fiecare dintre noi decide ce subiect îl interesează mai mult. Eu cred că în cazul relației noastre trebuie să vă intereseze situația în economie. Când am acceptat să revin în politică, mi-am dat seama că va fi mizerie care va fi turnată în capul meu. Și eu sunt ok. Eu am creat companii foarte mari, companii mici, proiecte. Nimeni n-o să-mi poată lua ce am în cap și în inimă. Bagajul meu și experiența mea îmi permit să le construiesc de la zero. Asta nu mă va putea deranja în activitatea de toate zilele”, a declarat Gaburici.\nAmintim că în 2015, după puțin peste 100 de zile în fotoliul de premier, Chiril Gaburici și-a dat demisia din funcție, precizând că nu vrea ca studiile sale să fie subiect al discuțiilor publice."}