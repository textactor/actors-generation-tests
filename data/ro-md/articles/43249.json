{"id":43249,"title":"Un moldovean a deschis la București o stație „PECO” de bere: „RomBeer”","content":"„Am făcut o paralelă cu stațiile Peco, unde mergi să alimentezi de 50, 100 de lei sau îți faci plinul. Exact așa e și la noi, doar că pe post de combustibil e berea. Lucrăm doar cu bere artizanală”, spune Igor Leșan, fondatorul brandului „Stația RomBeer”.\nÎn stație se vinde bere artizanală românească, nepasteurizată, iar cea mai multă este și nefiltrată. Nu conține conservanți, de aceea unitatea are cameră frigorifică unde temperatura este controlată. La vânzare sunt și patru sortimente de bere artizanală din Germania și trei sortimente din Cehia.\nDupă ce a terminat studiile la Universitatea Babeș-Bolyai, a lucrat în Cluj timp de 10 ani la câteva firme, iar în 2010 s-a mutat în București. A intrat în antreprenoriat și a avut în Carrefour standuri cu vinuri moldovenești. A fost prima afacere „cu greșeli”.\nDin septembrie 2017 a început un nou business și a deschis mai întâi două unități de vânzare a berii artizanale în care a investit 40.000 de euro.\nCea mai ieftină bere vândută de „Stația RomBeer” este Cazino, produsă la Constanța. Costă 10 lei litrul (în jur de 44 de lei moldovenești). Bere artizanală nefiltrată, nepasteurizată, fără conservanți. Cea mai scumpă bere de la „stație” este cea fabricată de Ground Zero, firmă fondată de doi frați din București, Răzvan și Alin Matache. „Grand Zero Imperial Fuck” costă la RomBeer 27 de lei litrul (aproape 120 de lei moldovenești).\n"}