{"id":42773,"title":"„Nu ne-a ascultat nimeni, vor asculta acum”. Putin a prezentat noul armament nuclear rusesc","content":"Discursul lui Putin a fost însoțit de numeroase prezentări video, infografice și machete. El a vorbit despre câteva „proiecte de perspectivă” care implică armamentul de rachete. Liderul rus a subliniat că noile arme au fost create ca răspuns la acțiunile SUA de fortificare a sistemelor antirachetă. „Noile noastre arme fac eforturile NATO inutile”, a adăugat Putin.\nPrintre armele prezentate de Putin se numără racheta balistică „Sarmat”, scrie Meduza. Potrivit prezentării, racheta cântărește 200 de tone și nu ar avea limite la distanța zborului. „„Sarmat” este dotată cu un arsenal variat de muniții nucleare și de hipersunet”, scrie presa rusă.\nPutin a anunțat că Rusia a organizat teste de succes ale rachetei cu centrală nucleară care va avea o traiectorie cu rază nelimitată și o traiectorie imprevizibilă a zborului.\nPreședintele rus a anunțat că Federația Rusă a început producția în serie a „unei arme strategice” - complexul „Avangard”. Sistemul ar permite efectuarea unor zboruri intercontinentale prin straturile dense ale atmosferei, la viteză hipersonică.\nPutin și-a încheiat discursul cu expresia „Nu ne-a ascultat nimeni, vor asculta acum”."}