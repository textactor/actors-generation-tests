{"id":42638,"title":"Găgăuzia a declarat 2018 an al „ocupației Basarabiei de către România”","content":"Participanții la adunare s-au pronunțat pentru statalitatea R. Moldova și au criticat „inacțiunea autorităților de la Chișinău” față de susținătorii Unirii, „care încalcă Legea Supremă”. \n„Declarăm anul 2018 an al centenarului ocupației românești în Basarabia”, scrie în rezoluția adunării.\nReprezentanții societății din autonomie sunt siguri că în R. Moldova trebuie interzise partidele care optează pentru „lichidarea statalității R. Moldova” și unirea cu România. Participanții la adunare susțin, de asemenea, că persoanele cu cetățenie dublă nu trebuie să ocupe funcții de răspundere în stat.În declarația semnată de participanții adunării se mai menționează că în cazul în care R. Moldova totuși se va uni cu România, Găgăuzia nu o va face. Oamenii au cerut bașcanului și Adunării Populare din Găgăuzia să ceară Rusiei și Turciei să devină garanți ai unui statut special al autonomiei."}