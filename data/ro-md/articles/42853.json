{"id":42853,"title":"Munteanu, un nou atac la primarul interimar: „Silvia Radu e un homo sovieticus de tip nou”. Ce l-a indignat pe liberal","content":"„Niciodată Basarabia nu a fost mai omogenă ca azi etnic și Silvia Radu și PD tot continuă propaganda sovietică. Aceasta teorie sovietică și antiromânească ne-a adus unde suntem. La ani lumină de România sau țările baltice, care au știut cine sunt și de unde vin, de aceea s-au putut dezvolta și merge spre UE și NATO”, afirmă Munteanu.\n„În Chișinău să spui asta este o jignire și mai mare. Aici românii moldoveni sunt majoritari, proeuropeni și pro-NATO, pro România și împotriva lui Vladimir Putin. Silvia Radu și PD ne duc înapoi în Istoria din care am dorit să fugim și să scăpăm”, mai spune vicepreședintele Partidului Liberal, menționând că primarul general interimar nu face deosebire între „națiune” și „minorități etnice”: „Noi basarabenii suntem parte ruptă din națiunea română”.\n„Silvia Radu se face ca lucrează acum, pe ultima sută de metri, umblă ca suveica pe la televiziuni și spune verzi și uscate, doar să arate că muncește. De fapt „lucrează” pentru că nu vrea să răspundă la întrebarea dacă candidează sau nu. Șeful ei, domnul Plahotniuc, nu i-a dat încă răspunsul. Silvia Radu continuă ideile PD despre „națiunea civica”, neromânească, pe care a exprimat-o și la Iași, unde s-a făcut de râs. La fel a spus și la București, când doamna Firea vorbea de Centenar și ea se făcea că plouă”, a mai spus Munteanu.\nÎntr-un interviu pentru Europa Liberă, Silvia Radu a fost întrebată dacă, în cazul în care ar fi fost consilier municipal, ar fi votat pentru o Declarație de Unrie cu România.\n„Un primar, mai ales un primar care reprezintă Chișinăul în care trăiesc o sumedenie de națiuni, trebuie să fie un primar care unește și nicidecum un primar care dezbină, este un primar care trebuie să reprezinte doleanțele cetățenilor care trăiesc în acest oraș. Înainte de a face o declarație sau a semna un document, eu aș întreba locuitorii Chișinăului dacă își doresc acest lucru și, în funcție de răspunsul lor, aș pune semnătura pe un document sau altul, fiindcă ceea ce este important este ca locuitorii să fie în prim-plan, și nicidecum primarul. Primarul este pe agendă pe locul doi, fiindcă primii sunt cetățenii”, a răspuns ea."}