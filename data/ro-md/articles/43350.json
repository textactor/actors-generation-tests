{"id":43350,"title":"FOTO. VIDEO. Drumul spre performanță. Mariana Eșanu-Cherdivara: „Am demonstrat că pot și că nu am câștigat întâmplător”","content":"Mariana spune că și-a propus din start să ajungă pe culmile succesului și să obțină rezultate frumoase.\n„Sunt mândră de ele, deoarece nu oricine poate să le obțină. Am ajuns să fac lupte libere feminine când am văzut un anunț despre deschiderea unei săli de lupte la noi în sat. Atunci m-am gândit: „Vai de mine, vreau și eu”. Fratele meu mai mic a mers primul la lupte și, văzând că el are ocupație, îi ziceam tatălui meu că vreau și eu să mă antrenez, la care el îmi spune: „Dacă nu sunt fete acolo, unde să te duci tu?”, mărturisește sportiva.\n Ulterior, antrenorul a anunțat-o că și fetele pot merge la antrenamente.\n„Când am ajuns în sala sportivă eram deja vreo 20 de fete. Dintre toate, eu sunt singura care am ajuns la o astfel de performanță, pe care o am acum. Și cum la sate posibilitățile sunt mai mici, am mers la Călărași, unde l-am întâlnit pe antrenorul meu, datorită căruia am ajuns la rezultatele actuale”, susține Mariana.\n Fata își amintește că deseori băieții cu care se antrena nu înțelegeau cum poate să câștige o fată. \n„După ce am călcat prima dată salteaua la sala sportivă din Călărași, peste jumătate de an am mers la Campionatul European, unde eu, neștiind ce presupune aceasta și neavând nicio emoție, am luat primul loc la cadeți, la vârsta de 15 ani”, povestește Mariana.\nVictoria nu a îmbătat-o. A mers mai departe și a  obținut locul întâi și titlul de campioană europeană la juniori, la o vârsta deja mai mare. La fel și în anul următor.\n„Atunci mulți vorbeau că poate întâmplător am câștigat. A treia oară am obținut din nou locul întâi la juniori și am demonstrat că eu pot”, spune sportiva.\n Următorul pas a fost făcut la Campionatul  Mondial, care a avut loc la București, în 2011. Chiar dacă avea o traumă la spate, Mariana a știu că nu-și permite să rateze această șansă.\n„Antrenorul meu m-a întrebat dacă mergem, iar eu am zis ferm că o să merg, indiferent dacă o să ajung să lupt sau nu. Atunci am rămas șocată de felul cum am luptat, nu am simțit dureri și am adus un rezultat atât de mare - locul doi la acest campionat mondial”, mărturisește tânăra.\n O altă realizare de-a Marianei a fost participarea la Jocurile Olimpice de la Rio în 2016. Ea a fost singura participantă la lupte libere feminine din Republica Moldova și a obținut un rezultat foarte bun.\n„M-am ales cu locul 11 din 22 cei mai buni sportivi din lume. A fost un rezultat nici prea mare, nici prea mic pentru mine. Dar acesta a fost visul meu de mic copil, să particip la olimpiadă, și iată că visul meu s-a realizat! ”, spune fata.\n„Primul a fost când am mers la un campionat în Ungaria. Pe atunci nu știam că port sub inima mea încă o inimă. Când luptam - simțeam că parcă sunt mai puternică, mă simțeam mai plină de energie. Apoi, când am revenit acasă și a trecut jumătate de lună, am aflat că sunt însărcinată. Aveam emoții foarte mari și nu știam cum să anunț antrenorul, dar el a avut, într-un final, o reacție foarte pozitivă. Tot el mi-a zis că voi reuși să am grijă de copil și să mă întorc în sport și că voi învăța să le combin”.\nAl doilea caz s-a întâmplat recent, în 2017. Atunci a decis să ia o pauză de la sport și i-a zis soțului că este timpul să vină pe lume frățiorul fiicei  Andreea.\n„Îmi doream să ajung și la Olimpiada de la Tokyo, din 2020. După câteva încercări eșuate, am decis să mă întorc la lupte, pentru că pierdeam timpul. Două luni m-am antrenat și am mers la Campionatul European de Seniori. Mă simțeam foarte bine, aveam energie, mă simțeam plină de speranțe și am obținut locul doi, unul dintre cele mai importante rezultate din cariera mea de sportivă. Când m-am întors acasă, peste două - trei zile am aflat că Mihăiță bate la ușă. Iarăși, nu știam că luptam în timp ce eram însărcinată. Îmi zic: „Doamne, ce viață am, pe amândoi i-am purtat sub inimă, în timp ce luptam. Frate-meu mi-a zis atunci că nu am luptat corect, că eram „doi contra la unul”, mărturisește Mariana.\n Sportiva recunoaște că în Republica Moldova nu este foarte ușor să aduci un rezultat  mare, pentru că este nevoie de resurse pentru echipament, vitamine, cantonamente, pregătiri. Totuși, ea nu s-a plâns niciodată că nu a avut susținere sau încurajare:\n„Prietenii, familia și antrenorul m-au susținut mereu și mi-au zis că pot, că voi deveni ceea ce îmi doresc”.\n„Îmi doresc în viitorul apropiat să îl văd pe cel mic la un anișor, ca să stau liniștită atunci când merg în deplasări la competiții. Dar, nu în ultimul rând, îmi doresc să particip la încă o olimpiadă, mă refer la cea de la Tokyo, din 2020. Chiar dacă multe din visurile mele s-au realizat, eu tot tind spre ceva mai mult. Sunt fericită că sunt ceea ce sunt la momentul actual”.\n Campania „Tu ştii că poţi” este o dedicaţie pentru femeile și fetele din Moldova care au făcut și fac istorie, devenind pionere în domenii de activitate netradiţionale femeilor, precum politică, știință, sport, afaceri, armată etc. Mai multe detalii despre campanie puteți găsi aici: http://moldova.unwomen.org/ro/noutati-si-evenimente/noutati/2018/03/8-march-campaign.\n"}