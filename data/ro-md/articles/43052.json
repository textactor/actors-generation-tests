{"id":43052,"title":"Silvia Radu s-a implicat în conflictul dintre Smokehouse și Pretura Centru: Trebuie să conlucrăm","content":"„Am fost azi să mediez un conflict între un agent economic și Pretura Centru. Am discutat cu locuitorii din zonă, am ascultat toate părțile. În urma discuțiilor dintre cetățeni, autorități și agentul economic, am identificat și soluții. Am spus tuturor că trebuie să respectăm legea, trebuie să conlucrăm și să ne respectăm unii pe ceilalți. Luni vom avea un protocol semnat ca lucrurile să reintre în normal” a scris Radu pe Facebook.\nAmintim că Pretura sectorului Centru a refuzat să prelungească autorizația precedentă pentru Smokehouse pentru activarea localului și pe timp de noapte. Drept motiv ar fi plângerile locatarilor. Pretura Centru spune că „s-a constatat că locatarii nu sunt de acord cu orarul non-stop al agentului economic”. Totodată, berăria spune că vecinii au dat acordul lor pentru funcționare, iar în ultima vreme sunt sunați și rugați să scrie plângere pe Smokehouse.\n„Modificarea orarului va duce la pierderi semnificative în afacere (40%+), iar faptul că localul nu va avea autorizație să activeze în aceste ore va rezulta în reduceri de personal și va pune la bătaie viabilitatea afacerii în general”, spun patronii localului care subliniază că în procesul de fondare a berăriei nu au dat niciodată mită și nu au de gând să recurgă la corupție. \n"}