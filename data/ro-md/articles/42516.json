{"id":42516,"title":"DOC. Președinția va fi gata în august? Dodon: Sper că domnul Erdogan va participa la inaugurare de Ziua Independenței","content":"„Preconizăm că lucrările de reparație se vor finaliza în luna august. Vreau să îl invit oficial pe domnul Erdogan pentru a inaugura această clădirile, pentru data de 27 august, Ziua Independenței. Sper că va accepta și va fi inaugurat acest simbol al R. Moldova, cu suportul prietenilor noștri strategici, Guvernul și președintele Turciei”, a anunțat șeful statului.\nPreședintele spune că și-a dorit lansarea proiectului încă anul trecut, însă acest lucru nu s-a întâmplat din cauza tergiversării procedurilor. „De la Moldova nu se cere nimic. Turcia ne ajută”, a asigurat Dodon presa, menționând că întregul proces este legal nu e nevoie de niciun vot al Parlamentului, întrucât este în vigoare un acord de colaborare dintre R. Moldova și agenția TIKA.\n„Clădirea Președinției Republicii Moldova este un simbol al statului și al statalității, nu doar clădirea unde se află președintele.\nPreședintele Turciei a răspuns solicitărilor noastre și s-a oferit să acopere integral reconstrucția acestei clădiri. Atât pentru reparație, cât și pentru mobilă, statul nu va cheltui niciun leu”, a declarat Dodon.\n„Au avut loc toate procedurile legale lansate de guvernul Turciei. În R. Moldova activează de mai mulți ani agenția de stat turcă TIKA, conducerea căreia este alături de mine. Agenția a implementat mai multe proiecte în R. Moldova. E vorba de sute de proiecte de zeci și sute de miioane de dolari. Vreau să le mulțumesc pentru că au acceptat să ne ajute și la această solicitare”, a mai spus Dodon.\nFostul ambasador al Turciei la Chișinu, Hulusi Kılıç, spune că edificiul reparat al Președinției ar putea fi cel mai arătos din Republica Moldova.\n„Președintele nostru și-a dat cuvântul că aceată clădire va fi reparată, și ne vom ține de cuvânt. După șase luni sper că ne vom revedea aici. Cred că va fi o zi de care ne vom mândri împreună cu domnul președinte, când clădirea va fi gata renovată și mobilată.\nSe spune că facem proiectele noastre la Comrat, dar iată că le facem și aici. Toate proiectele realizate de Turcia în Moldova noi le vedem ca o donație din partea poporului turc pentru poporul Republicii Moldova.”, a spus Kılıç.\nPotrivit lui, banii pentru acest proiect vor fi transmiși de Turcia în contul companiei de construcții, care este un antreprenor din Turcia.\n„Deocamdată lucreză pe șantier circa 55-60 de oameni, preponderent muncitori din Republica Moldova”, a spus reprezentantul companiei de construcție, care preconizează că la proiect vor lucra circa 200 de persoane.\nDurata implementării proiectului este de 210 zile. „Lucrările au început pe 15 ianuarie, sper că în august vor termina”, a conchis un reprezentant TIKA.\nPotrivit acestuia, valoarea proiectului este de cel puțin șapte milioane de euro și este un ajutor pentru care Turcia nu cere nimic în schimb.\nPurtătorul de cuvânt al instituției prezidențiale, Ion Ceban, a publicat pe Facebook scrisoarea de mulțumire expediată de Igor Dodon omologului său turc.\n"}