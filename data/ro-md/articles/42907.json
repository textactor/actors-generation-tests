{"id":42907,"title":"Când își va anunța PSRM candidatul pentru Primăria Capitalei și reacția socialiștilor la anunțul lui Năstase","content":"„Odată cu toate procedurile realizate de CEC, PSRM va prezenta candidații proprii pentru alegerile din toate localitățile în care urmează să se desfășoare alegeri locale. Acest lucru va fi decis de organele colegiale ale partidului, așa cum prevede programul PSRM, dar și alte documente interne”, a scris Ceban pe contul său de Facebook, reiterând și poziția Președinției. „Președintele Republicii Moldova s-a expus foarte clar că aceste alegeri trebuie organizate obligatoriu și nu pot fi amânate sau anulate în niciun fel. Ele trebuie să se desfășoare pe data de 20 mai curent, așa cum prevede legislația”, a scris Ion Ceban.\n„Partidul Socialiștilor la rândul său, dar și fracțiunea PSRM din CMC, s-a expus de mai multe ori în această privință și repet ca să nu existe interpretări. Orice tentative de a împiedica desfășurarea alegerilor contravin legislației. Alegerile trebuie să aibă loc la 20 mai în Chișinău și Bălți, dar și în alte localități din Republica Moldova.\nLa ultima ședință CMC am insistat ca CEC-ul să organizeze toate procedurile necesare pentru a declanșa, cât mai curînd posibil, alegerile din Chișinău. Tot în cadrul acelei ședințe, consiliul a luat act de demisia lui Chirtoacă (cerință neobligatorie), iar secretariatul Primăriei și CMC a informat că a transmis demers/înștiințare către CEC aproximativ trei săptămâni în urmă, astfel încât Comisia Electorală să ia deciziile ce se impun și să întreprindă toate acțiunile necesare pentru buna organizare și desfășurare a alegerilor locale. Aceleași proceduri au fost respectate și în municipiul Bălți”, a mai scris purtătorul de cuvânt al Președinției.\nAstăzi, PPDA a anunțat că Andrei Năstase este candidatul formațiunii la funcția de primar al Capitalei.\n"}