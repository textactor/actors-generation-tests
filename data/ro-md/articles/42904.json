{"id":42904,"title":"Un secol de la pandemie: Gripa care a ucis mai mulți oameni decât Războaiele Mondiale la un loc","content":"Această gripă neobişnuit de gravă s-a răspândit incredibil de rapid în întreaga lume, profitând de distrugerile şi mizeria rămase după Primul Război Mondial. Gripa spaniolă a băgat în carantină Europa şi SUA, a copleşit India şi a ajuns chiar până în Australia dar şi în unele insule izolate din Pacific. În doar 18 luni, cel puţin o treime din populaţia planetei a fost infectată. Estimările numărului de victime variază între 20 de milioane, 50 de milioane şi până la 100 de milioane morţi. Dacă valoarea cea mai mare a estimărilor privind mortalitatea este cea adevărată, atunci gripa spaniolă a ucis mai mulţi oameni decât cele două Războaie Mondiale la un loc.\nRăzboi şi molimăGripa este provocată de câteva virusuri înrudite strâns între ele, însă o tulpină dintre acestea, (tipul A), este legată de epidemiile cu cel mai ridicat număr de victime. Pandemia din 1918 - 1919 a fost provocată de un virus H1N1. Deşi a devenit cunoscută drept \"gripa spaniolă\", primele cazuri au fost diagnosticate pe teritoriul SUA în ultimul an al Marelui Război.Până în martie 1918 SUA s-au aflat în război cu Germania şi Puterile Centrale timp de 11 luni. În acest interval de timp armata americană, relativ mică şi nepregătită, s-a transformat într-o forţă militară de nivel mondial şi a trimis peste 2 milioane de soldaţi în Europa.Forturile militare americane au fost extinse, pe măsură ce întreaga naţiune americană s-a mobilizat pentru război. Unul dintre acestea a fost Fort Riley, din Kansas, unde s-a construit o nouă facilitate de antrenament - Camp Funston - cu capacitatea de a pregăti 50.000 de recruţi. Un soldat din această bază militară s-a prezentat la 4 martie la infirmerie cu febră. În doar câteva ore peste o sută dintre camarazii săi au început să acuze stări febrile. Şi mai mulţi se vor îmbolnăvi în săptămânile ce au urmat. În luna aprilie, trupele americane au debarcat în Europa şi au adus acest virus cu ele. Începea primul val al pandemiei.\nRapiditate letalăAşa-numita gripă spaniolă avea să-şi ucidă victimele cu o rapiditate fără precedent. În Statele Unite abundă poveştile despre oameni care s-au trezit dimineaţa bolnavi şi au murit în drum spre serviciu. Simptomele erau terifiante: pacienţii făceau febră şi începeau să respire cu greutate. Din cauza unui aport scăzut de oxigen, faţa bolnavilor căpăta tente albăstrui. Hemoragiile interne umpleau plămânii cu sânge iar victimele vomitau cu sânge şi se înecau cu propriile fluide.\n"}