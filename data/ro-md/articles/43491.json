{"id":43491,"title":"AGEPI vrea să îmbunătățească cultura consumului. Cetățenii vor fi instruiți să nu cumpere produse contrafăcute","content":"Platforma ar trebui să fie gata până în luna noiembrie, a anunțat directorul general al AGEPI, Lilia Bolocan.\n„Până în noiembrie, noi vom elabora o platformă de e-learning, de cursri la distanță care vor fi destinate diferitor categorii de cetățeni, cum ar fi judecători, polițiști, vameși și profesori. […] Sperăm că, în viitor, vom avea o generație de maturi cărora nu va trebui să le explicăm ce înseamnă proprietate intelectuală, de ce este important să respecți drepturile altora și care sunt riscurile atunci când consumi produsele contrafăcute sau piratate”, a spus Lilia Bolocan în cadrul unei conferințe de presă dedicată lansării Raportului național privind respectarea drepturilor de proprietate intelectuală.\n„Goana această după marfa contrafăcută care neapărat să aibă o siglă contrafăcută a unei mărci ne impune să înghițim produse de proastă calitate. Este vorba de cultura consumului”, a mai spus directorul AGEPI.\nÎn anul 2017 Serviciul Vamal a reținut 41 de loturi de mărfuri susceptibile de a fi contrafăcute, inclusiv articole vestimentare, încălțăminte, jucăriile pentru copii, piese auto, ochelari, produse electrocasnice și produse alimentare."}