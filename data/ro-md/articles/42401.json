{"id":42401,"title":"RISE Moldova va depune o plângere la Procuratura Generală pentru atacurile și intimidările din partea Caritate.md","content":"„Ieri, 18 februarie, RISE Moldova a publicat teaserul investigației video „Bani din caritate”, un subiect de interes public despre culisele afacerii Caritate.md. La scurt timp, Alexandru Rusnac, unul dintre fondatorii Fundației „Sfântul Gheorghe” - proprietara Caritate.md, i-a trimis colegei noastre, Liuba Șevciuc, mai multe mesaje, anunțând că, „Grupul Criminal Organizat vă dedică platforma dumnevoastră. Eu nu mai vreau să mai ajut pe nimeni. Caritate.md”.\nÎn continuare, pe Caritate.md a fost plasată poza jurnalistei Liuba Șevciuc cu mesajul „Îi cerem ei ajutor”. Totodată, Svetlana Sainsus, co-fondatoarea platformei, ne-a anunțat că va redirecționa beneficiarii lor către RISE Moldova pentru ajutor și ne-a expediat mai multe poze cu copii în stare gravă.\nPână, dar și după publicarea anchetei „Bani din caritate”, am primit numeroase mesaje și apeluri telefonice de la persoane care se prezentau ca fiind „de la doamna Svetlana”.\nSainsus a continuat atacurile asupra RISE Moldova și a insinuat într-o postare pe Facebook: „Apropo, n-am eu 20.000 pt voi! da, mi s-a propus sa achit sa nu iasa reportajul ! Pt ce? nu sint vinovata cu nimic si am fost ponegrita fara nici o dovada !!!!”\nRISE Moldova neagă aceste insinuări.\nReiterăm că suntem un centru de investigații media și acționăm exclusiv în virtutea codurilor deontologice care reglementează profesia de jurnalist. Totodată, condamnăm orice formă de presiune și intimidare a jurnaliștilor de investigație.\nRISE Moldova investighează crima organizată și face conexiuni din zone offshore, dezvăluie scheme de spălare a banilor din Europa de Est și Asia Centrală, scheme de corupție, contrabandă, fraude fiscale, trafic de arme și scoate la lumină afacerile ascunse ale politicienilor.\nRISE Moldova face parte din rețeaua globală a jurnaliștilor de investigație „Global Investigative Journalism Network” și se numără printre membrii organizației „The Organized Crime and Corruption Reporting Project (OCCRP)”. În 2015 și 2016, RISE a fost partenerul pentru Republica Moldova al proiectelor globale de investigație #PanamaPapers și #SwissLeaks, coordonate de The International Consortium of Investigative Journalists”\n"}