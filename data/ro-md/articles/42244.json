{"id":42244,"title":"NATO pregătește un sistem de tip Schengen pentru deplasarea trupelor în Europa","content":"„Vrem să introducem ceva asemănător cu un Schengen militar în Europa, care ar permite mişcarea rapidă şi directă (a trupelor - n.r.), fără mare birocraţie şi cu o viteză mai mare”, a spus von der Leyen, înaintea unei reuniuni a miniştrilor apărării din cadrul NATO la Bruxelles.  Germania s-a oferit să găzduiască centrul de comandă pentru acest sistem, a adăugat ea, precizând că ţara sa \"nu doar că, geografic, este în inima Europei, dar are şi o mare experienţă logistică şi de sprijin\".  De altfel, este de aşteptat ca miniştrii apărării să aprobe la reuniunea NATO crearea a două noi centre de comandă.  Unul ar avea ca scop protejarea canalelor maritime între nordul Americii şi Europa. Centrul de comandă pentru Atlantic se va concentra \"pe protejarea liniilor maritime de comunicare între nordul Americii şi Europa, precum şi alte infrastructuri critice\", a declarat marţi secretarul general al NATO, Jens Stoltenberg. Potrivit dpa, noul centru ar urma să îşi aibă sediul în SUA. Printre altele, prin Atlantic trec cabluri esenţiale de internet şi de comunicaţii de date.  Al doilea centru de comandă ar urma să fie în Germania şi ar avea ca scop \"îmbunătăţirea mişcării rapide de trupe şi echipamente în cadrul Europei\", a mai spus Stoltenberg.  NATO îşi extinde capacitatea de reacţie la noile ameninţări de securitate, în special tensiunile cu Rusia şi tulburările din Siria şi Irak, unde Alianţa este implicată în campanii de îndepărtarea a jihadiştilor grupării extremiste Statul Islamic.  Alianţa Nord-Atlantică şi-a diminuat semnificativ structurile de comandă şi de forţe armate în ultimele decenii în urma reducerii tensiunilor după încheierea Războiului Rece.  Miniştrii apărării ar urma de asemenea să discute miercuri despre cheltuielile militare ale ţărilor membre, iar joi ar urma să aprobe o nouă misiune în Irak.\nfoto: unian.ua."}