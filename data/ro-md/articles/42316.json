{"id":42316,"title":"Ana Guțu, către Chirtoacă: Ați ajuns o epavă din cauza infantilismului și dependenței totale de Ghimpu","content":"Guțu l-a rugat pe Chirtoacă să nu-și facă griji pentru ea. „Eu sunt bine în PUN, am contribuit esențial și voi contribui în continuare la opera reunificării națiunii române. Cred că în situația în care v-ați autocatapultat din cauza disconfortului dumneavoastră în Partidul Liberal sunteți exact ultima persoană ce ar trebui să-mi poarte de grijă”, a scris Guțu pe pagina sa de Facebook.\nPoliticiana a scris că a venit în PL pentru Chirtoacă, dar s-a dezamăgit în el atunci când a refuzat să devină liderul PL.\n„Ați făcut o reverență unchiului și ați spus că nu sunteți gata să vă asumați calitatea de lider. Atunci, în 2010, am înțeles că sunteți un om slab de fire, Dorine, și veți fi marea decepție a celor care v-au susținut cu atâta elan. În 2013 am mai făcut o încercare să vă salvăm. Dar, probabil, era prea târziu. La primărie v-ați înconjurat cu oameni de nimic, tineri corupți, neprofesioniști, care în final v-au vândut pe mâna justiției politic angajate. Iată că azi v-ați prezentat demisia în loc să luptați pentru postul de edil în care ați fost ales pentru al treilea mandat. Ați fost o tânără speranță pe valul anticomunist din 2005-2007. Ați ajuns o epavă din cauza infantilismului și dependenței totale de cel care v-a distrus ca politician - unchiul dumneavoastră și eternul lider PL Mihai Ghimpu. Păcat de idee, pentru ea v-am crezut, pentru ea am venit cândva în PL. Dar, așa cum ați promovat-o dumneavoastră - ați ajuns să o distrugeți până la capăt”, a conchis Guțu.\nAmintim că astăzi Chirtoacă a demisionat din funcția de primar. El a spus că o face în semn de protest față de abuzurile regimului și a declarat că cetățenii merită un primar ales de ei și nu numit de partide."}