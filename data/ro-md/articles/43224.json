{"id":43224,"title":"Unioniștii vor să facă istorie. Pe 25 martie convoacă „Marea Adunare Centenară”","content":"„Este un eveniment extraordinar de important pentru toți cetățenii Republicii Moldova și pentru cei din România pentru că este prima mare sărbătoare care are loc în Anul Centenarului și își propune să adune un număr record de oameni din Moldova și România care să militeze pentru Unire”, a declarat Anatol Ursu.\n Potrivit organizatorilor evenimentului, cei care doresc să participe la întrunire vor fi așteptați în patru puncte strategice din capitală. Este vorba despre scuarul Academiei de Științe, scuarul Universității „Ion Creangă”, scuarul liceului „Gheorghe Asachi” și scuarul de la Circ. Din aceste patru locații, participanții vor merge în marș spre Piața Marii Adunări Naționale.\n„Este important ca necătând la orice provocări să păstrăm caracterul pașnic al evenimentului. Este important să participe cât mai mulți tineri, pentru că este vorba de viitorul nostru. Ar fi frumos și necesar ca noi, tânăra generație să ieșim în stradă pentru drepturile noastre. Nu este suficient să ne facem pașapoarte românești, este mult mai important să ne facem văzuți, auziți și înțeleși”, a spus preşedintele  Asociaţiei Obşteşti „UNIREA - ODIP”.\n Reprezentantul Blocului Alianței Naționale Ion Leașcenco  a declarat că manifestația de pe 25 martie va fi o lecție pentru socialiști și comuniști:\n„Pe 25 martie la Chișinău se va scrie istorie, chiar dacă o parte din societate nu vor să vadă acest lucru. Vom organiza cea mai mare manifestație publică din istoria Republicii Moldova ca și stat independent. Socialiștii și comuniștii niciodată nu au putut să facă manifestații stradale sănătoase. Tot ce au făcut a fost însoțit de ură”.\nLiderul unioniștilor, George Simion a ținut să combată zvonurile care spun că marșul de pe 25 martie va fi ținut în mare parte de români.\n„O să venim și noi din România, într-un număr simbolic, probabil o să fim 1-2% din numărul total de manifestanți. Am auzit voci antinaționale care au indus idea că vor veni românii să facă manifestații. Într-adevăr suntem solidari și pe tot parcursul anului Centenar participăm la manifestații, dar cea mai mare parte a participanților va fi constituită de către moldoveni”, a spus Simion.\nMarea Adunare Centenară va avea loc pe 25 martie, în Piața Marii Adunări Naționale și va începe la ora 12:00."}