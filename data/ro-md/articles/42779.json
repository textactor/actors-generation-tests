{"id":42779,"title":"Vaccinăm sau nu copiii contra rujeolei? 10 întrebări și răspunsuri despre siguranța și eficiența vaccinului","content":"1. Cum se descifrează vaccinul ROR?\nVaccinul ROR oferă o protecție sigură contra a trei infecții extrem de periculoase - RUJEOLA, OREIONUL și RUBEOLA. De aici și prescurtarea - ROR.\n2. Cum sunt achiziționate vaccinurile ROR care vin în Republica Moldova?  \nVaccinul este oferit gratis în centrele medicilor de familie și este la fel de calitativ ca și cele din clinicile private. Toate vaccinurile din instituțiile medicale publice sunt achiziționate prin intermediul UNICEF, cu certificarea Organizației Mondiale a Sănătății (OMS). Instituțiile private lucrează cu un singur producător (belgian), pe când instituțiile publice - cu toți producătorii de vaccin recunoscuți de UNICEF.\n3. Prin ce se deosebește vaccinul din clinicile private de cel din centrele publice?\nVaccinul din sectorul privat are denumirea de Priorix și protejează împotriva rujeolei, rubeolei și oreionului, la bază fiind tulpina rujeolică Schwarz. Vaccinul oferit de către stat, în cabinetele de vaccinări are denumirea de ROR și protejează împotriva rujeolei, rubeolei și oreionului, la bază fiind tulpina rujeolică Edmonston-Zagreb. Ambele vaccinuri sunt la fel de eficiente și sigure, trecând cele mai riguroase controale și cercetări de către organizațiile internaționale de sănătate. Ambele sunt precalificate de către Organizația Mondială a Sănătății.\n4. Unde sunt produse vaccinurile?\nPrintre vaccinurile aduse în țara noastră sunt și vaccinuri produse în India, pentru că forța de muncă este mai ieftină, respectiv și prețul vaccinului este mai mic. De menționat aici că unii producătorii de vaccinuri europeni sau cei din SUA au filiale de producere a vaccinurilor în India, Mexic, etc. Tehnologiile și utilajele din India sunt de origine britanică și corespund tuturor standardelor impuse de OMS și UNICEF, fiind de cea mai înaltă calitate. Niciodată în instituțiile medicale publice nu au fost livrate vaccinuri din China.\n5. Ce reacții pot urma după administrarea vaccinului ROR?\nDupă administrarea vaccinului ROR este normal să apară reacții minore. Copilul va simți o mică înțepătură, locul injectării se poate înroși, umfla, poate să doară. La fel, copilul poate să aibă febră moderată, poate fi capricios. De regulă, aceste reacții trec de la sine timp de 2-3 zile și nu prezintă pericol.\n6. Cum pregătim corect copilul înainte de vaccinare?\nCopilul sănătos nu are nevoie de o pregătire medicală înainte de vaccinare. Important este să nu aibă febră (mai mare de 38°C), să fie odihnit, liniștit, bine hrănit, deoarece după aplicarea vaccinului nu are voie să mănânce nimic timp de o oră. Discutați cu el înainte de vaccin și explicații că va simți o înțepătură mică. \n7. La ce vârste trebuie administrat vaccinul?\nConform calendarului național de imunizare, recomandat de OMS și UNICEF, cursul integral de vaccinare cu ROR se face în trei etape, se administrează intramuscular copiilor la vârstele de 12 luni, 6-7 ani și 15-16 ani.\n8. Ce reacții postvaccinare s-au înregistrat în țara noastră?\nVaccinul ROR este bine tolerat de copii, iar medicii epidemiologi din țara noastră susțin că în ultimii ani nu au fost înregistrate reacții ușoare și nici adverse. Chiar dacă persoana vaccinată se întâmplă să contracteze virusul, ea poate face o infecție mai ușoară decât în cazul persoanei nevaccinate.\n9. Este adevărat că vaccinul ROR poate duce la autism?\nÎn ultima perioadă tot mai des apar informații precum că vaccinul ROR poate cauza autismul la copii. Medicii epidemiologi susțin însă că nu există nicio legătura între imunizare și autism. Nu există dovezi ştiinţifice despre faptul că orice tip de vaccin ar putea determina tulburări de dezvoltare neurologică, precum autismul sau alte dereglări. Toate supozițiile exprimate de careva medici în trecut au fost combătute prin studii științifice complexe, realizate cu participarea a sute de mii de copii, iar respectivii medici au fost nevoiți să-și retragă public afirmațiile și să înceteze să mai profeseze.\n10. Ce substanțe nocive conține vaccinul ROR?\nVaccinul ROR nu conține substanțe nocive. Vaccinul conține cantități minuscule de adjuvanți (substanțe ce ajută la intensificarea răspunsului imun al organismului). Printre acestea se regăsesc săruri minerale și sulfatul de aluminiu (alaun) - o substanță la care deja suntem expuși zilnic prin intermediul aerului, alimentelor sau produselor cosmetice, cum ar fi deodoranții. Contrar zvonurilor, vaccinurile disponibile în prezent NU CONȚIN tiomersal (un conservant inofensiv autorizat, folosit în alte vaccinuri) sau mercur sub orice altă formă. Dacă vorbim de alte tipuri de vaccin, cantitățile de adjuvanți pe care le conțin sunt atât de nesemnificative, încăt nu prezintă absolut nici un pericol și se elimină ușor și rapid din organism. Spre exemplu, o singură conservă de ton conține tot atâta mercur cât 100 de doze de vaccin contra gripei, iar mâncând un sanwich cu cașcaval, luăm o doză de săruri de aluminiu cât în 10 vaccinuri de același fel.\nPentru mai multe informații, accesați pagina oficială a Centrului Național de Sănătate Publică www.cnsp.md sau pagina Organizației Mondiale a Sănătății. "}