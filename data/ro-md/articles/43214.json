{"id":43214,"title":"Vlad Plahotniuc, despre declarațiile lui Franco Frattini: „Sfidează memoria colectivă și rațiunea noastră ca stat suveran”","content":"„Noi, în Moldova, avem o zicală: dacă nu poți ajuta, cel puțin nu dăuna. Vreau să le amintesc tuturor că noi suntem un popor care a trăit o tragedie cumplită acum 26 de ani. A fost război aici, am pierdut vieți omenești, au rămas femei văduve și copii orfani, ne-a fost divizată țara. Iată de ce, orice declarație care ne sfidează memoria colectivă și rațiunea noastră de a fi, ca stat suveran, este fie nechibzuită, fie cinică. Îi aducem la cunoștință domnului Frattini, precum și tuturor celor interesați de acest subiect, că, pentru Republica Moldova, retragerea trupelor ruse de pe teritoriul nostru este și va rămâne o prioritate, pe care sperăm să o sprijine în continuare comunitatea internațională, inclusiv Federația Rusă. Respectiv, mizăm pe o abordare cât mai neutră și profesionistă din partea OSCE”, a declarat Plahotniuc.\nLiderul democraților a mai spus că am mai avut astfel de situații în trecut, când din ambiția unor funcționari internaționali de a marca un succes formal în rezolvarea conflictului, s-a încercat impunerea semnării anumitor documente în dezavantajul suveranității și integrității teritoriale a Republicii Moldova."}