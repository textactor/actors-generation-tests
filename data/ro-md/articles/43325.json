{"id":43325,"title":"DOC. Democrații invită oficial PPDA la negocieri. Năstase: Nu vom negocia niciodată cu mafia","content":"„Solicitarea dvs., de a avea o eventuală întâlnire în scopul desemnării unui candidat unic al forțelor pro-europene m-a surprins, întrucât nu văd ce tangență ar avea PD, partidul uzurpator pe care îl reprezentați, cu noțiunea de partid pro-european. Nu doar că ați compromis parcursul european al țării, ci ați capturat acest stat și l-ați transformat într-o unealtă de înjosire a cetățenilor care pleacă masiv, în exod, din țara pe care o sugrumați. De când mimați guvernarea, ratingul susținătorilor pro-europeni a scăzut dramatic de la 73% la doar 37 la sută. [...]\nÎnțelegem că prin inițierea așa-zisei tentative de dialog încercați să întindeți, pe de o parte o cursă partidelor pro-europene și antioligarhice veritabile, iar pe de alta vă pregătiți strategia de susținere a pseudo-primarului interimar Silvia Radu, intrată în primăria capitalei pe ușa din spate a bunului simț și a legii”, se arată în răspunsul Platformei „Demnitate și Adevăr” pentru Vladimir Cebotari.\n„Suntem siguri că ați cunoscut poziția noastră cu mult înainte de ziua când ați intoxicat spațiul public cu ideea susținerii candidatului unic pro-european și aveți nevoie de răspunsul nostru suplimentar pentru argumentarea viitoarei alianțe parlamentare cu PSRM. Platforma Demnitate și Adevăr, liderul căreia am onoarea să fiu, nu va intra NICIODATĂ în negocieri cu MAFIA. Cu patronul dvs. și acoliții săi vor discuta procurorii independenți și specialiștii în evaluarea averilor confiscate. Acest lucru se va produce imediat după ce vom face schimbarea și vom asigura funcționarea justiției independente.\nReieșind din cele expuse mai sus, noi nu vom face niciun fel de aranjamente, nu vom avea niciun fel de candidați unici și nu vom trata niciun subiect de valoare cu niște hoți și criminali care au uzurpat puterea în stat fluturând în dispreț flamurile pro-europene”, se mai arată în răspunsul PPDA pentru democrați.\nAmintim că și Maia Sandu a declarat de mai multe ori că PAS nu va purta discuții sau negocieri de niciun fel cu reprezentanții Partidului Democrat."}