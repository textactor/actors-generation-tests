{"id":43383,"title":"Putin a câștigat un nou mandat de șase ani. Ce ar putea să se întâmple după 2024","content":"Fără o reformă constituțională, Putin nu va putea candida pentru a cincea oară, întrucât legile din Rusia limitează posibilitatea de a exercita putere la două mandate consecutive. Putin, care va împlini 72 de ani în 2024, ar putea să decidă să părăsească Kremlinul după 24 de ani în fruntea țării, dezchizând calea unui succesor.\nÎn clipa de față, politica rusească este dominată de luptele interne dintre două clanuri, tehnocrații și așa-zișii „siloviki” (reprezentanți ai armatei și ai agențiilor de securitate).\n„Bătălia pentru autoritate deja a început. Nimeni nu va rămâne pasiv, fiecare grup va încerca să-și promoveze interesele”, a declarat pentru AFP analistul Nikolai Petrov.\nÎntr-un interviu recent pentru postul american NBC, Putin a spus că a început să se gândească la un posibil succesor încă în 2000.\n„Este un lucru care poate fi analizat, dar, la urma urmei, decizia le aparține cetățenilor ruși”, a spus Putin.\nPotrivit sondajelor, niciun politician nu se bucură de popularitate suficientă pentru a fi succesorul lui Putin. Mai mulți analiști susțin că actualul președinte va rămâne la putere și după 2024.\nPotrivit AFP, peste șase ani Putin ar putea să-și schimbe rolul, păstrând capacitatea de decizie. Ar fi vorba de repetarea situației din anul 2008, când Putin l-a înaintat pe Medvedev pentru funcția de președinte, rezervând pentru sine poziția de primul ministru.\n „Probabil, Putin pregătește regimul pentru un transfer de putere. Se poate produce o schimbare în care puterea nu va fi transferată către noul președinte, ci către Putin însuși, doar într-o altă funcție”, a spus Petrov.\nÎnsă aminitirile protestelor masive de la Moscova când Putin a decis să revină la Kremlin, înlocuindu-l pe Medvedev, ar putea să facă astfel încât el să renunțe la această opțiune.\nAcest scenariu este unul problematic și din cauza vârstei lui Putin. Conform constituției, Putin va putea să candideze din nou abia în 2030, când el va avea 78 de ani.\nPutin ar putea să urmeze exemplul liderului chinez Xi Jinping și să elimine orice limită privind durata mandatului, ceea ce i-ar permite să rămână președinte pe viață.\n„Putin a construit un sistem în care totul depinde de cei care se află la conducerea de vârf. Nu cred că el va renunța la putere în 2024”, a spus analistul politic Dmitry Oreshkin.\nDeocamdată, Putin exclude opțiunea de a fi președinte pe viață.\n„Nu am schimbat niciodată prevederile constituției în scopuri personale și nu am astfel de intenții”, a spus el în martie pentru postul NBC.\nPotrivit analiștilor, dacă Putin într-adevăr își dorește să rămână președinte pentru tot restul vieții, el va găsi o modalitate „mai elegantă” decât cea aleasă de Xi Jinping."}