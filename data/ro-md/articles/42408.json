{"id":42408,"title":"Igor Dodon și Vlad Plahotniuc, de aceeași parte? Dorin Chirtoacă: „Sunt parte componentă a aceluiași regim”","content":"„Vlad Plahotniuc stă în fruntea acestui regim, în spatele tuturor acțiunilor cu răsunet, dar și în cele de care nu știm. Dodon este evident un personaj care execută comenzi, este la mâna lui Plahotniuc, altfel nu ar fi ajuns s-o pună pe Radu în funcție, nu ar fi împărțit ambasadori. Ei simulează opoziție și guvernare, dar sunt parte componentă a aceluiași regim”, a declarat Dorin Chirtoacă.\nÎntrebat dacă admite vreodată ideea de a face parte din Partidul Democrat, Chirtoacă a negat cu vehemență ipoteza.\n„Mai bine să stau toată viața la pușcărie, să stau nevinovat închis, decât la PD și sub Plahotniuc. Asta nu e viață în secolul XXI să accepți viața ca în Evul Mediu. Oamenii lui nu-și mai aparțin. Primarilor democrați le este lehamite, nu se pot uita în ochii familiilor lor. Nu au libertatea de a fi om. Plahotniuc poate ieși pe stradă liber? Poate ieși ca un om liber, pe stradă, fără pază?”, a conchis primarul demisionar."}