{"id":42812,"title":"Un bătrân de 99 de ani a doborât un record mondial la înot","content":"George Corones a scos un timp de 56,12 secunde, la un eveniment oficial din Queensland, un nou record pentru categoria de vârstă 100-104 ani. Ultimul record fusese stabilit în 2014 și era de 91 de secunde.\nCorones este eligibil pentru această categorie de vârstă pentru că urmează să împlinească 100 de ani în luna aprilie. El a declarat că este încântat de recordul pe care a reușit să îl stabilească.\n„Pentru mine, a fost o probă exemplară de înot, am fost bine echilibrat și eram mereu pregătit să împing peretele puternic, spre final, cu mâna”, a declarat el pentru BBC.\nBătrânul a mai adăugat că a fost copleșit de mulțimea care l-a aplaudat cu entuziasm. Corones, originar din Brisbane, spune că era pasionat de înot în tinerețe, dar s-a reapucat de acest sport abia după vârsta de 80 de ani.\n„Am renunțat la începutul celui de-al Doilea Război Mondial și nu cred că am mai înotat până când nu am ieșit la pensie. Am început să înot din nou pentru a mă menține în formă”, a spus el.\nBătrânul se antrenează înotând trei ture de bazin de trei ori pe săptămână, dar merge și la sala de fitness. „La vârsta asta, îți ia ceva să îți intri în formă, devii epuizat mult mai repede, dar dacă faci exerciții cu măsură, rezultatele sunt astronomice”, a declarat acesta."}