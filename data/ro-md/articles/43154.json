{"id":43154,"title":"Ba dau numele agentului economic, ba îl ascund. Transparență sau duble standarde la ANSA?","content":"În comunicatul de presă difuzat luni de ANSA încă din titlu este menționat numele supermarketurilor inspectate de angajații Agenției Naționale pentru Siguranța Alimentelor.\n Potrivit comunicatului, trei magazine din rețeaua de supermaketuri „Velmart” încălcau normele  sanitar - igienice la comercializarea produselor de cofetărie, a crupelor, a produselor făinoase, a fructelor uscate și altor produse alimentare.\nPrintre încălcările depistate de către inspectorii ANSA se numără lipsa încăperilor specializate pentru igienizarea utilajului, expunerea produselor alimentare  riscului contaminării cu viruși patogeni de la cumpărători, dar și utilizarea ustensilelor cu o uzură avansată.\nPentru a stabili starea sanitar-igienică a suprafețelor de comerț și a condițiilor de comercializare a produselor alimentare în vrac, inspectorii au prelevat probe biologice de salubritate, care urmează să fie testate in laborator.\nAcesta pare a fi unul din puținele cazuri în care ANSA dezvăluie numele agentului economic unde în urma controalelor au fost depistate nereguli. În niciun comunicat plasat anterior pe site-îl instituției nu observăm această practică. \nAnterior, prezent în studioul AGORA, șeful adjunct al Direcției municipale Chișinău pentru siguranța alimentelor declara că funcționarii din cadrul ANSA nu pot da nume pentru că riscă să se trezească ulterior cu plângeri de chemare în judecată. "}