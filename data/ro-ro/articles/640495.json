{"id":640495,"title":"Respira acest aer – expozitie de pictura si performance Delia Andries la Iasi","content":"Vineri, 16 februarie, de la ora 18:00, la Borderline Art Space are loc deschiderea expozitiei de pictura „Respira acest aer” (Breathe This Air) a artistei Delia Andries, curatoriata de Petru Bejan. De la ora 18:30 este programat un performance-lectura sustinut de artista, denumit „Ganduri nestiute si locuri imateriale”. Expozitia va putea fi vizitata pana pe data de 17 martie 2018. Chiar daca evaziv in titulatura, Breathe this Air (Respira acest aer), proiectul Deliei Andries de la Borderline Art Space, cauta sa circumscrie – plastic si poetic, deopotriva - marcile reprimate ale femininului. Aria tematica asumata nu da satisfactie nici discursului protestatar (denuntand discriminarea de gen), nici entuziasmului revendicativ, al emanciparii. Refuza, premeditat, argumentele „paruielilor” feministe ale anilor `70, mai curand zgomotoase si stridente. Lipseste, altfel spus, obisnuitul „fir rosu” al pozitionarilor ideologice partizane, nerelevante in context. Ce se propune, in schimb? Un demers pluriform, conceput pe versantii reflectiei si introspectiei, angajand in egala masura potentialul expresiv al imaginii (cateva compozitii picturale), dar si disponibilitatile semantice ale cuvantului (un performace recitativ) [...] Ce ne arata lucrarile Deliei Andries? Suprafete ample, umbrite, obscurizate, tuse gri-cenusii... Cadre statice, ferestre deschise, nu tocmai transparente, ambiguizand la maximum raporturile spatio-temporale. O esarfa brodata - leit-motiv vizual - devine semn distinctiv, vehicul identitar, sinecdoca a femininului, parte ridicata la nivelul intregului. Plasticitatea tablourilor este articulata nu pe un estetism edulcorat, ci pe „tensionarea” voluntara a campului pictural, invitand ochiul la popas tacut, contemplativ si interogativ, lipsit insa de voluptatile „deconstructiilor” critice sau ale asalturilor exegetice spectaculoase. Performance-ul recitativ al Deliei Andries trimite la „Ganduri nestiute si locuri imateriale”. Alternand versuri in limba materna (originara, favorabila intimitatii si a familiaritatii domestice) si in engleza (straina sau de imprumut, limba conventiilor planetare), artista pune in contrast inconstientul personal si pe cel colectiv, acesta din urma impunand felurite cenzuri si restrictii. Care sunt marcile distinctive ale femininului? Artista nu propune definitii, nici nu ofera rezolutii. Ofera, in schimb, semne sau indicii cu subinteles, favorabile articularii unui proiect de atmosfera, gandit a dejuca locuri comune si prejudecati. De privit, asadar. Si de... respirat. Delia Andries (n. 1989) este o artista vizuala si performer care traieste si lucreaza in Iasi, Romania. Este licentiata in Arte Vizuale – Pictura (2010), iar in 2012 finalizeaza un masterat interdisciplinar in Istoria si Teoria Artei, ambele la Universitatea Nationala de Arte George Enescu din Iasi. In prezent, este doctoranda a Universitatii Nationale de Arte din Bucuresti, cu o teza care dezbate probleme ale criteriilor de evaluare in artele vizuale contemporane. Participa la numeroase expozitii de grup, unde experimenteaza cu medii variate precum pictura, fotografia digitala, instalatia, performance-ul, interventia participativa si scenografia teatrala. In 2015 este selectata cu proiectul „Self Dystopia. 3E” in cadrul Platforma X, o rezidenta internationala de arte vizuale cu baza tehnologica."}